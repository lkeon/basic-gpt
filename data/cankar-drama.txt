Prvi akt


Na vrtu pred županovo krčmo. Na desni prijazna bela hiša z majhno verando. V ozadju zeleno pobarvan nizek plot, za plotom cesta. Na levi v ospredju mala lopa. Mize pod drevjem in na verandi.

Jerman in Anka pred lopo na levi

JERMAN: Komaj da te pozdravim, se ti mudi drugam. To svojo ljubezen občutim že kakor grbo, ali kakor kozavo lice, ali zakrpano suknjo. Ne upam si prédte z njó. Zato bom rajši govoril o vremenu.

ANKA: Ali si pust!

JERMAN: Bojim se, da bo kmalu konec teh lepih dni.

ANKA: Kaj bi rad?

JERMAN: In da za gozdom že čakajo hude ure.

ANKA: Zbogom!

JERMAN: Reci, da je za zmerom, nič se ne boj! Ljubezen ti je kakor nova bluza, ali kakor pisana pentlja na slamniku. Jaz, kmet staroverski, pa sem mislil drugače in zdaj me je sram. Zbogom!

ANKA: Kaj je ljubezen le takrat ljubezen, kadar vzdihuje? Zameriš mi, da se rajša smejem, nego jokam, da se rajša oblačim belo nego črno, zameriš mi, da sem mlada in kmalu mi boš zameril, da nisem grbava in da ne škilim. Dolgočasne so tvoje pridige, o gospod!

JERMAN: Ne delaj greha! Kaj me ni omamil tvoj smeh? Kaj me niso uróčile tvoje vesele oči, mene veselja željnega? Smejal se bom in vriskal bom - vse, kakor ti bo drago! — Ali glej — prav nakratko, da pridiga ne bo dolgočasna.

ANKA: Nakratko!

JERMAN: Tebi se podá metulji ples, ali jaz sem preneroden zanj. Tudi srce mi je pretežko in me vleče k tlom. Nikoli me nisi vprašala, zakaj da se ne smejem, jaz ne, ki ljubim tvoj smeh; še videla nisi, da sem bil v glasni družbi sam ... Potrpi! Rajši bi te prosil zaničevanja nego sočutja; prej bi klel nego tožil. Ne sočutja, ne tolažbe ne maram od tebe, le prisrčno besedo iz tvojih ust!

ANKA: Katero in kakšno besedo? Ne maram pustih besed, ne pustih misli! Če je ljubezen dolgočasna, Bog z njo! Prav res je, da si staroverski kmet! Človeka mine smeh, kadar te sreča. Življenje, mladost, pomlad, ljubezen in vse in vse ti je - kakor velika maša in povzdigovanje! Ampak glej, jaz ti ne očitam - tudi ne, če spiš s cilindrom na glavi. Zate cilinder in meakulpa, zame rdeča pentlja in aleluja. Ti se z menoj ne smeješ, jaz se ne jokam s teboj. Daj mi roko in lep adijo!

JERMAN: jo prime za obedve roke; veselejše: Zbogom, Anka!

Po cesti prihajata proti vrtu Minka in Geni.

ANKA: Adijo!

JERMAN: Postoj! Poljubi jo na lice.

ANKA: se okrene na verandi: Pa snêmi z duše ta pusti cilinder, snêmi ga! In črno kuto sleci in paternošter daj iz rok! Adijo! Odide v hišo.

JERMAN: gleda za njo: Dobil še nisi, pa si že izgubil! Večer, še predno je bil dan! Gre počasi proti vrtnim durim.

MINKA: Ali nič ne trepečete in ne upate, črnožalni Romeo?

JERMAN: osupel: Čemu da bi trepetal in upal? Nisem poet!

MINKA: Da ne trepečete, ko bodo nocoj ... tako rekoč ... pisali sodbo slovenskemu narodu?

GENI: Pameten je. Tudi meni je lepa kadrilja imenitnejša stvar od vseh teh očitnih komedij, ki so komaj izgovor za pijančevanje.

JERMAN: Kdo bo pisal sodbo? Kakšno in komú?

MINKA: Ali ste pozabili na volitve?

JERMAN: Ah, tisto! Če izvolijo same svetnike ali pa same cigane, moja suknja ne bo nič manj zakrpana in moji podplati nič bolj celi.

MINKA: Ta mlačnost in malobrižnost koplje narodu prezgodnji grob!

JERMAN: Ne čvekajte! Narod si bo pisal sodbo sam; ne frak mu je ne bo in ne talar! Gre počasi proti vrtnim durim; ob durih mu pride Lojzka naproti; Minka in Geni sedeta pod verando.

LOJZKA: Jermanu: Pozdravljeni! Mu seže v roko. Ali ne počakate, da izvemo, kdo nam bo gospodaril?

JERMAN: Dovolj sem že slišal danes uvodnih člankov! Odide na cesto.

GENI: Bog vedi, čemu se ljudjé lasajo? Nazadnjaštvo je dobro, naprednjaštvo je dobro, najboljše pa so pečene piške!

MINKA: Ta mlačnost -

GENI: In malobrižnost -

MINKA: Ti bi se ne ganila, če nas že danes ta dan vse po vrsti napravijo za mežnarice in tercijalke!

GENI: Ne bi se! In mežnarice, mislim, da bi boljše plačali.

MINKA: Jaz se vsa tresem. Kosila nisem in tudi večerjala ne bom ... Še eno uro ... ne, komaj še pol ure, pa bo zapisano, potrjeno in zapečateno ... če nam ugasne sonce svobode na vekomaj ... ali če ... pomisli, sinoči se mi je sanjalo, da sem rake jedla ... kaj le pomeni?

LOJZKA: Izboljšanje plače.

MINKA: Kaj nimate ne srca, ne pameti, da se smejete, ko se tla majó pod nami? In praviš, da si izobražena, kadiš cigarete ... vsak izobraženec bi moral to uro ... poglej Komarja! Že tri dni pije, čisto bo podivjal ... od same navdušenosti! Ampak med nami jih ni mnogo takih ...

GENI: Ki bi po tri dni popivali? Natakarici, ki pride z verande: Čašo piva!

MINKA: Stavil je že deset litrov, da bo črna sodrga v zemski prah poteptana ... tako je rekel: v zemski prah poteptana ... in da bo prapor svobodne misli ... takorekoč ... kako pa ti sodiš?

LOJZKA: Nič ne sodim. Moja sodba bi ne zasúknila stvari ne za ped in na nobeno stran.

MINKA: Ta mlačnost ...

GENI: In malobrižnost ...

MINKA: Jaz pa rečem ... spominjajta se teh besed, kadar bo dan in ura ... jaz rečem, da bomo slavili zmago nadvse veličastno ... to je vera mojega srca. In še nadalje pa rečem ... ako bi se zgodilo, da se razpnè nad našo domovino dolga in pusta noč ... tedaj se bo razodelo, kdo da zna trpeti ... tedaj bomo videli, kdo bo klonil sužno glavo in kdo jo bo nosil pokonci, svoboden v trpljenju!

LOJZKA: Da bi se ne razodelo in da bi ne videli!

GENI: Tudi jaz nisem za mučenstvo ... so sitnosti z njim!

Komar pride s ceste na vrt.

KOMAR: Zmaga!

MINKA: vstane Številke!

KOMAR: Ni številk! Ali zmaga je gotova, bila je že včeraj, že predvčerajšnjim, že lani! - Pol litra, Katarina! Sede široko.

MINKA: Ti ne dvomiš kar čisto nič?

KOMAR: Kdo dvomi? Kdo si upa dvomiti? Kdor dvomi, je izdajalec ... treščim mu kozarec v glavo! ... Gredoč sem srečal župnika ... tako je bil potrt in siroten, kakor da nosi troje butar na hrbtu in eno na glavi ... skoraj da mu nisem groša dal! ,Kako je, gospod Komar, kako je?' me vpraša. ,Nam dobro in zmerom boljše!' mu odgovorim. On se je kislo nakremžil, jaz pa sem se tako smejal, da ... ná, še zdaj imam solzne oči!

LOJZKA: Od smeha?

KOMAR: Botrica, ti boš skezála, hudo skezála! Ali misliš, da nisem videl, kako si se potuhnila ta zadnji teden? Če se kmet plohe boji, spravi senó pod streho! Glejte jo, še ne kadí ne več, kmalu bo rožljala s paternoštrom. Ti pa Jerman ... prijeten par! Idealizem nič ne nese, kaj? Poznam vas, drhal! Jerman že vé, kje da je skrinjica pozlačena, zanj pripravljena! Pri županovih si je kar pogrnil bogato - kosilo za učitelja. Kdo bi mu zameril? Misli si: ,Vzemi, vzemi punco iz cunj, če so le cunje židane!'

GENI: Kaj ni tvoj prijatelj?

KOMAR: Tudi prijatelju je treba povedati resnico v obraz.

GENI: Saj ga ni tukaj.

KOMAR: Bo že prišel! - Lepega tasta si je pa le izbral! Kaj mislite, da je župan v svojem srcu naprednjak? Starega škrpeta bi ne dal za to naprednost! Jeza ga lomi, da nismo njega postavili - tako šlevo! Da mu le z mezincem pomignejo, pa bo že jutri nosil nebo v procesiji.

Hvastja pride s ceste.

KOMAR: Pozdravljen, mežnar vseh mežnarjev! Ná, pij, krepčaj se, da boš lažje prenašal svojo bridkost! Kadar so kaplani tepeni, je tudi Hvastja tepen ... hudó je, če ima človek tako ženo! Pa kaj bi nedolžni Hvastja za kaplanske ujme? Še nohtov si ne trebi, da ostanejo črni na vekomaj!

HVASTJA séde mirno: Še nocoj boš molil rožni venec; vse tri dele.

KOMAR: Kaj si rekel?

HVASTJA: Še nocoj boš molil rožni venec; vse tri dele.

KOMAR: Mežnar, za to besedo boš delal pokoro!

HVASTJA: Ti jo boš delal za tega mežnarja; hudo pokoro!

Z verande pridejo: župan, zdravnik, nadučitelj

KOMAR plane: Kaj? Kako? Besedo, besedo! Kaj?

ŽUPAN: V naši občini so zmagali naprednjaki z enim glasom.

KOMAR osupel: Z enim glasom?

ZDRAVNIK: Saj nikoli ni bilo drugače! Pred šestimi leti so zmagali s tremi!

KOMAR: Kaj se to pravi: so zmagali, so zmagali? Smo, se reče! Ampak kje se je nabralo toliko ščurkov? Podnevi jih človek ne vidi - pa prilezejo nenadoma, vrag vedi odkod! Hvastju: Kaj si rekel?

HVASTJA: Nič; le prijazno mi dovôli, da se smejem.

Župan, zdravnik in nadučitelj sedé na verandi; Komar stoji na stopnici; pod verando sedé učiteljice in Hvastja.

NADUČITELJ: Brez strahú, ne klonimo src! Naše ljudstvo je zavedno, v svojem jedru zdravo! Zaupajmo v to ljudstvo, zaupajmo pa tudi v vsesplošni napredek, ki je naturna nujnost in ki se ne ustavi nikjer in nikoli!

ŽUPAN: Naša občina ne odločuje; črna je bila od nekdaj in črna ostane; kakor da je zakleta!

KOMAR: Ne ostane! Kaj se to pravi — črna ostane? To je že napol podobno vdanosti v božjo in farško voljo! Stopi k mizi, kjer sede učiteljice, in pije; nato pokaže na Hvastjo. Če bi se ravnali po takih mevžah —

HVASTJA: Ali boš delal pokoro za mežnarja in za mevžo, ali jo boš delal!

MINKA: Resnica pa je, da bi ne bila: naš naglavni greh je ta mlačnost —

GENI: In malobrižnost —

ZDRAVNIK: Jaz sem popolnoma miren, tako miren, da še vôlit nisem šel. Poznam naše ljudstvo, kakor ga malokdo pozná. V cerkev hodi in na božja pota, farjem se odkriva in bero odrajtuje; ali vse to je le gola navada, stara narodna šega; in farji so le zaščitniki in varuhi teh šeg in navad. Naj kaj starega odpravijo, kaj novega postavijo, pa bodo videli vraga! Poznal sem župnika, ki se je obregal ob predpustni praznik — skoraj da niso šli s cepci nadenj. Vprašaj kmeta, če naj odpravimo vero ali kvatrni semenj, pa ne bo odlašal z besedo. Duhovnik mu ni aposteljnov naslednik, temveč le nadzornik narodnih veselic; tega spoštuje — in kdo bi mu branil?

NADUČITELJ: Upajmo, da ga vzgoja na znanstveni podlagi —

ZDRAVNIK: Boljše: na prirodoznanstveni —

NADUČITELJ: — na prirodoznanstveni podlagi odvrne v skorem času od teh cerkvenih veselic in njih nadzornikov. Temu velikemu cilju bodi posvečeno delovanje naše!

ZDRAVNIK: Kakor sem razložil: narod je starokopiten v svojih šegah, ali v svoji pameti je bister — bolj bister nego si mislimo!

ŽUPAN: Da bi se izkazalo!

KOMAR: Izkazalo se bo, še preden zajde sonce! Hvastja, nocoj boš dal za črno mašo in za bilje!

HVASTJA: Ali boš delal pokoro za to črno mašo, ali jo boš delal!

KOMAR: pokaže na Hvastjo: Glejte! Človek sedí med nami —- Judež med aposteljni, farizej med colnarji. Ali je mogoče, da je v današnjih časih še kdo na svetu, ki je svojo dušo brez sile pokapucinil? Naturno ni, pa vendar se je zgodilo. Zdaj bi le rad vedel, če se je zgodilo iz lenobe, ali iz prekanjenosti. Če iz lenobe, se ga Bog usmili, če iz prekanjenosti, se ga usmili še hujše: ker sam se je ukanil!

HVASTJA vstane mirno: Prijatelj, jaz te nisem prišel izpovedovat, ali tudi po odvezo nisem prišel k tebi.

NADUČITELJ Komarju: Res so vaši nazori pametni in pravični, ali potreba ni, da jih zavijate v koprive.

ZDRAVNIK: Če je misel grenka, bodi beseda sladka: medicina v cukreni vodi.

KOMAR: Ni prišel izpovedovát, ne se izpovédat: ali prisluškavat pred izpovednico. Naše besede, komaj govorjene, so zapisane po vrsti in Bog vedi, kdo nam bo zanje nekoč odvezo dajal.

HVASTJA izpije in se okrene: Jaz sam ti jo bom milosrčno dajal, kadar boš na kolenih prosil zanjo. Odide proti vrtnim durim.

LOJZKA: Ni bilo treba, da si ga žalil.

KOMAR: Vohunska črna duša! — Kaj? Zberó se pošteni ljudjé ob slovesni uri ... v srcih upanje in skrb ... svobodno besedo na jeziku — pa se prikrade médnje ta črna senca v svoji dolgi špehóvki ... ne, ljuba duša, moja kri je vroča in ni me sram ... slinijo naj se polži!

MINKA: Vsekakor ... že prisotnost njegove črne suknje v teh svečanih trenutkih ...

GENI: Jaz ga imam rada, zato ker je smešen.

LOJZKA: Ali ne bi rekli še katero o svobodi prepričanja?

KOMAR: Kakšnega prepričanja? Prepričanje pa ta žalostna špehóvka! Če mu žena ukaže, da naj zataji eno prepričanje za predjužnik, drugo za kosilo in tretje za večerjo, pa bo storil!

LOJZKA: Kdo ti je povedal?

KOMAR: Obraz ga razodeva!

GENI: Ali mevža ni, kakor je smešen!

KOMAR: Kdo pravi, da ni mevža? Da ni mevža! Če ta ni mevža, sem mevža jaz!

LOJZKA: Mevža!

KOMAR: Kaj? Prosim, gospod nadučitelj -

NADUČITELJ: Gospodična, prestopili ste mejo dostojnih oblik družabnega občevanja ...

KOMAR vzburjen: Mevža!!

LOJZKA: Žalil si ga, ki je bil sam med nami!

KOMAR: Mevža!!

MINKA Lojzki: Ali sta pila bratovščino z mežnarjem?

LOJZKA: Ni mi je še ponudil; ali preden bo petelin dvakrat zapel, ga boš ti prosila zanjo.

NADUČITELJ: Kaj odlašajo? Meni je nekako ... soparno. Če bi ne pogledali na pošto?

ŽUPAN: Rekel je poštar, da pride sem!

ZDRAVNIK: Skoraj se že mrači ... ali vroče je kakor opoldne.

Iz hiše na verando prideta Anka in mlad študent; vesela gresta preko vrta do lope. S ceste pride ob istem času Jerman; Anka ga z roko pozdravi.

KOMAR Jermanu: Deklamirat gresta ... za veselico.

JERMAN: Za kakšno veselico?

KOMAR: V proslavo nocojšnje zmage.

Jerman sede molčé za mizo.

Poštar se prikaže ob vrtnih durih, odmahuje z obema rokama; vsi planejo.

POŠTAR: Vse! Vse! Vse!

VSI kriknejo: Kaj?

POŠTAR: Črno!

Vsi sedejo nemi.

Kratek odmor; naslednje govoré vse s tišjim, plahim, neodločnim glasom.

NADUČITELJ: Ako prav premislimo ...

ŽUPAN: Če natanko preudarimo ...

KOMAR: Volja narodova ... takorekoč sveta volja ...

ZDRAVNIK: Navsezadnje ... stvar je pač taka ...

MINKA: Tudi oni so ... takorekoč ... majke domovine sinovi ...

NADUČITELJ: Neumestno bi pač bilo ... da bi sodili ... ko je narod sodil ...

ŽUPAN: Narod je zdrav in pošten.

KOMAR: On že vê, kje mu je pravica in resnica ...

ZDRAVNIK: Ni nas izbral in postavil, da mu kažemo pota ... sam je gledal ...

ŽUPAN: Njegov blagor ... pa še volja njegova ...

NADUČITELJ: Njega so vprašali, pa je odgovoril po svoji vesti.

KOMAR: Sin njegov sem, ne bom mu oporekal ...

ZDRAVNIK: Lepa beseda je napredek ...

KOMAR: Lepa reč je svoboda ...

GENI: Najboljše pa so pečene piške.

ANKA v lopi

Mogočno vzdignil si svobode prapor, potisnil si

sovraga v brezna žrelo ...



Se zasmeje. Raskavo! Raskavo!

KOMAR zamahne proti lopi: Ni treba!

ANKA iz lope: Da ni treba?

KOMAR: Napredka ne ... in ne sovraga ... in žrela ...

ANKA: Da ne?

KOMAR: Ples pa ostane!

ANKA: Hvala Bogú!

Ob vrtnih durih se prikaže župnik, visok, rejen, ponosen. Gre prav počasi in veličastno preko odra na verando. Vsi mu hité naproti, klanjajo se mu v špalirju, molčé; on odzdravlja milostno, komaj da skloni glavo; edini Jerman stoji miren daleč ob strani; za kratek hip se srečata pogled njegov in župnikov.





Drugi akt


Šolska knjižnica. Na desni glavni vhod; zadaj odprte duri v nadučiteljevo izbo; na levi okno, pisalna miza pred njim; sredi izbe dolga miza in stoli; ob stenah police s knjigami.

KOMAR za pisalno mizo: Če vse izbrišemo, kar je nejevernega in pohujšljivega, nam ostane komaj sveto pismo nove zaveze.

NADUČITELJ iz svoje izbe: Neomajno trebite, pa če ostane sam katekizem!

HVASTJA pride počasi od desne.

KOMAR se okrene, plane in mu stisne obedve roki: Tovariš Hvastja, kako je?

HVASTJA: Kako bi bilo mežnarju, mevži in črnomašniku?

KOMAR: Tovariš, ne bodimo taki! Ne merimo in ne tehtajmo vsake nagle besede! Nad nami je tisti, ki bo nekoč meril misli in tehtal srca. In kaj sem navsezadnje hudega rekel?

HVASTJA: Mežnar!

KOMAR: Premisli vendar, da sem bil pijan! Človek govori samo za to, da se jezik razgiblje, in čisto vseeno mu je, če reče zlodej ali svetnik. In mežnar ni krvava zmerjatev; tudi mežnarji so pošteni ljudje, kaj častno in sveto je njih opravilo!

HVASTJA: Mevža!

KOMAR: Kaj?

HVASTJA: Za mevžo, sem rekel, da boš delal pokoro.

KOMAR: Žal mi je, verjemi, od srca mi je žal. Ali mevžo, ne zameri, sem si mislil drugače, nego si po navadi razlagajo to nečedno besedo. V svoji pijanosti sem na tak način le krstil tvoje tiho in milo vedenje, ki sem ga zmerom spoštoval.

HVASTJA: Za črno mašo, sem rekel, da boš delal pokoro in tudi za bilje.

KOMAR: Če je pokore treba in če si tako nemilo srčen sodnik, te prosim odveze, ti pa mi naloži pravično pokoro in nosil jo bom.

HVASTJA: Rekel sem, da boš prosil na kolenih.

KOMAR: Kaj ukazuješ? Še Bog bi tega ne ukazal!

HVASTJA: Rekel sem, da boš prosil na kolenih.

KOMAR: Besedo si rekel, v srcu nisi mislil. Ukaži, da si obrijem samo eno lice, da grem bos v nedeljo k maši, da si našijem očitno znamenje na suknjo, ukaži karkoli ...

HVASTJA: Na kolenih, sem rekel.

KOMAR: Preudaril nisi, kaj je moška čast! Kako bi ti še pogledal v obraz, kako pojdem mimo ogledala, kako bi še kdaj zinil v družbi, da bi me jezik ne izdal?

HVASTJA: Rekel sem.

KOMAR poklekne na eno koleno: Ná svojo pravico!

HVASTJA pokaže: Še na drugo!

KOMAR poklekne tudi na drugo koleno: Če Bog ne bo milejše sodil, gorjé se nam! Vstane.

HVASTJA mirno kakor zmerom: Postaren sem, oženjen, troje otrok imam; ali glej: klečal nisem pred človekom.

KOMAR se molče okrene ter stopi do pisalne mize.

NADUČITELJ zakliče iz izbe: Ali je Jerman že prišel?

HVASTJA: Težko da pride.

NADUČITELJ stopi na oder: Pozdravljeni, dragi gospod Hvastja! — Knjižnico pregledujemo; ne bi si človek mislil, koliko se je prikradlo vanjo plevela in ljuljke — Bog sam vedi odkod!

KOMAR ki je bil sédel za mizo: Satanovo in Jermanovo seme!

NADUČITELJ: Blodili smo, mi vsi smo blodili, dragi Komar! V značaju je našega milega slovenskega naroda in vseh njegovih posameznih udov, da je treba izkušnje bridke in prebridke ...

KOMAR: Brezovke, brezovke!

NADUČITELJ: ... skratka, dostojno je in pametno, če pozabimo na pretekle dni, če mislimo nanje samo toliko, kolikor nam je treba za nauk in svarilo. Zakaj ni je knjige bolj dragocene, nego je knjiga lastnega duševnega trpljenja. Pojdite, dragi Hvastja, pojdite in pokličite mi Jermana. Vi ste mož treznega razuma, čistega srca in modre besede. Vas bo ubogal.

HVASTJA se pokloni in odide.

KOMAR: Kaj bi mu prigovarjali? Če dela šobo, naj jo dela! Ali bi ga nazadnje še na kolenih prosili, da naj nikar ne pleše na veliki petek?

NADUČITELJ: Pomislite, dragi Komar, kako je pozdravil oče izgubljenega sina.

KOMAR: Ponj pa ni šel!

NADUČITELJ: Dragi Komar, vi ste bili zmerom trdi in neusmiljeni v svojem prepričanju. Ali spodobi se kristjanu, da moli za brata, v zmotnjavah tavajočega. — Vzame v roko zapisnik ter pregleduje. Bojim se, da knjižnica ne bo velika. Stopi k polici, Komar za njim. Prešerna ste pustili?

KOMAR: Naj ostane v božjem imenu. Po smrti so ga spreobrnili.

NADUČITELJ: Gregorčič ...

KOMAR: Tudi ta se je po smrti spreobrnil ... na čudežen način ...

NADUČITELJ: Aškerc ...

KOMAR: Na grmado — zaluča par knjig na tla — kjer bo stokaje gorela njegova duša nekoč!

NADUČITELJ: Bog je usmiljen. — Tavčar ...

KOMAR: Nisem bral teh reči, ali očitno je, da zlódej ne piše molitvenikov. Zaluči knjige na tla.

NADUČITELJ: Da niste brali? Kdo pa je prinesel te knjige?

KOMAR: Kdo?

NADUČITELJ s prijaznim smehljajem: Kdo je bil tisti, ki je zaklical "živio Tavčar!" ter se tako močno spotaknil, da so se mu knjige izpod pazduhe zakotalile po stopnicah?

KOMAR: Kdo da je bil? Ali kdo pa je bil tisti, ki je predlagal, da naj se zbrani literarni biseri prezaslužnega prvoboritelja —

NADUČITELJ: Ne budimo spominov na zmote in grehe, izbrisane v pokori! — Tukaj pa je nekaj Cankarja —

KOMAR: Ven z njim! Zaluči knjige na tla in jih odsune z nogo. Ta še liberalec ni, temveč ... vrag vedi kaj!

NADUČITELJ: Molimo zanj! — Vzame s police knjigo. Hé! Kaj?

KOMAR pogleda knjigo: Hé! Kaj?

NADUČITELJ: Tomaž Kempčan: Hoja za Kristom ... Spogledata se začudena. Dragi Komar, te knjige vi niste prinesli.

KOMAR: Tudi vi je niste prinesli, gospod nadučitelj.

NADUČITELJ: Položite ga na mizo, Kempčana. Kdorkoli ga je prinesel na ta grešni kraj — razumen je bil in je daleč gledal.

KOMAR je bil razprostrl svoj veliki robec po tleh in polaga knjige nanj: Kam bi z grehom?

NADUČITELJ: V mojo izbo. Pod klop ga zvrnite in tudi s plahto ga zakrijte, da se kdo ne spotakne obenj.

Komar s culo v izbo; nadučitelj gleda za njim.

NADUČITELJ: Brata bi izdal, zoper očeta bi pričal in mater bi zatajil!

KOMAR se vrne iz izbe: Greh je ugnan.

NADUČITELJ se ozira po sobi: Cesarjeva podoba ... dobro ... ampak nič božjega ni ... treba bi bilo krščanskega znamenja ...

KOMAR: Bilo je, se mi zdi ... tam pod cesarjevo podobo je bilo, se mi zdi ...

NADUČITELJ: Kaj zdi? Seveda je bilo. Ali človek blodi v mraku ...

KOMAR: Tava v zmotah ...

NADUČITELJ odide v svojo izbo.

KOMAR gleda za njim: Brata bi izdal, zoper očeta bi pričal in mater bi zatajil.

NADUČITELJ se vrne z razpelom: Žebelj še tičí, malo zarjavel je ... stopi k zidu — in tudi luknjica je še ostala ... Pritrdi razpelo s prstom na zid. Koliko let je pač, ko smo v svoji nespameti in ošabnosti ...

KOMAR odmahne: Kaj bi tisto!

NADUČITELJ: Posebno vi, dragi Komar, ste robantili kakor sam Antikrist ...

KOMAR: In nato ste nam plačali gosposko večerjo.

NADUČITELJ odmahne: Kaj bi tisto!

Lojzka in Geni od desne: obedve sta jako veseli.

GENI: Meni je prav, spokorimo se! Kupila sem si paternošter.

LOJZKA: In kdor je zakrknjen, na grmado z njim!

NADUČITELJ: Ne zdi se mi popolnoma primerno, da se šalite v resnih časih, na resnem kraju in o resnih stvareh.

LOJZKA: Prisegam, da se ne šalim ... Saj so nam očitno žugali z večnim postom in drugimi nadlogami, če se ne ... razvijemo.

GENI: Blagor meni! Kupila sem si paternošter. Treba je najprej, da se človek na zunanje razvije; vse drugo nam bo navrženo.

NADUČITELJ: prijazno: Gospodična, vesele in malo premišljene so vaše besede, ali vendar je globoka resnica v njih. Treba je, da v zunanjih znamenjih, z besedo in z dejanjem človek ne daje pohujšanja; v srce pa gleda Bog sam.

LOJZKA: Kako bi to modrost po domače povedali?

NADUČITELJ: Domislite se, gospodična, da ni vljudno, izvračati besede svojega bližnjega, da pa je nespodobno, izvračati besede svojega predstojnika. Nadalje preudarite: ker se pretirana čednost izpremeni v nečednost, bi ne maral, da se moja blagosrčnost pretvori v grešno popustljivost.

LOJZKA: Hvaležna sem vam za ta koristni nauk.

GENI: In ravnaj se po njem, da te Bog odreši večnega posta in pokore v hribih.

KOMAR: ki je bil doslej, do drugih okrenjen, molče sedel pred pisalno mizo: Zdelo bi se mi previdno in pametno, da merimo svoje besede, dokler sede med nami ljudje, ki niso med nami s srcem, temveč z ušesi.

LOJZKA: Tovariš, kako si mislil?

KOMAR: Kakor sem rekel.

LOJZKA: veselo: Postava in preroki! Jezik te razodeva, da si pokleknil pred mežnarja.

KOMAR: plane srdit in prestrašen: Kdo pokleknil? Pred koga pokleknil?

GENI: smejé: In roko poljubil.

KOMAR: Lažeš! Roke nisem poljubil ... Se osvesti. Pa da sem pokleknil pred samega cestninarja ter mu roko poljubil - kdo bi očital ponižnost kristjanu?

GENI kakor prej: Nikar ne zardevaj! Tudi jaz imam že paternošter.

NADUČITELJ Lojzki: Žal mi je, da vas moram šele opozarjati na staro in sveto načelo: ne donašajte politike v šolo in še celo ne v obliki, ki je spodobnemu človeku in vzgojevalcu mladine komaj v krčmi dovoljena.

LOJZKA se molče pokloni.

KOMAR napol s pridigarskim tonom: Kdor ni z ljudstvom, je zoper ljudstvo. Kako bi vodil mladino, kdor sam hodi po krivih potih? Ljudstvo bi se sámo zatajilo, če bi izročalo svojo mladino odrodnim ljudem, da jo napolnijo z duhom, ki ni duh ljudstva. Bil bi ... tako rekoč ... kulturni samomor ...

LOJZKA: Dobro si se naučil; tudi jaz sem tako brala.

GENI Lojzki: Kaj siliš, duša, v rovtarske Atene?

KOMAR: Tudi Hvastja, se mi zdi ... tudi njemu bi človek ne videl v srce, pa če bi si nataknil devetero naočnikov.

NADUČITELJ: Njegove besede so umerjene in zmerom je črno oblečen.

KOMAR: Prav tisto sem mislil! Bog sam vedi, če je njegova črna suknja res črna ... Kdor tiho lazi in samotno prede ... kam pač bo zlezel in kaj bo spredel?

Hvastja od desne.

NADUČITELJ: Dragi Hvastja —

KOMAR: Kaj je rekel?

HVASTJA: Da pride, je rekel.

KOMAR: Da pride?

HVASTJA: Da pride, je rekel, zato da vidi, kdo se bo najpogumnejše na glavo postavil.

KOMAR: Kaj?

HVASTJA: Kajti, je rekel, da je take sorte telovadba dandanašnji hudo razširjena po lepi naši domovini.

NADUČITELJ: Kakšno misel je pač ogrnil s to predpustno suknjo? Ali je zabavljica ali je pohvala?

GENI z nasmeškom: Črna zavist je. Ker se ne zna na glavo postavljati, bi drugim očital!

KOMAR dene prst na usta: Ali ne slišite korakov? Ali jih ne poznate?

Vsi obmolknejo in vstanejo, Komar stopi k durim in prime za kljuko; zelo kratek odmor; Komar odpre duri na stežaj in se globoko pokloni.

ŽUPNIK: Hvaljen bodi Jezus Kristus!

VSI: Na veke amen!

NADUČITELJ: Gospod župnik, pozdravlja vas odkritosrčno naš učiteljski zbor. Pozdravlja zastopnika cerkve, tiste cerkve, kateri je tako rekoč po naturi in v prvi vrsti izročena vzgoja naše mladine ...

ŽUPNIK: M-da ...

NADUČITELJ: Zakaj resnica je, od vekomaj veljavna in neoporečna, da je le v složnem sodelovanju cerkve in šole lepša bodočnost našega naroda in človeštva sploh ... da bo, tako rekoč, iznad cerkve in šole zasijala nova zarja ...

ŽUPNIK: M-da ... Se približa mizi ob spremstvu nadučitelja.

NADUČITELJ: Res je bilo - ali kje je človek, ki nikoli ni blodil, v zmotah taval? - res je bilo žalostnih in obžalovanja vrednih nesporazumkov tudi v naši občini ...

ŽUPNIK: M-da ... Sede. Prišel sem, da vas povabim na večerjo.

KOMAR: Gospod župnik —

ŽUPNIK se nakratko ozre nanj: Na večerjo. Ni potreba, da bi na očitnih posvetovanjih rešetali neprijetne zgodbe. Kar je bilo, je bilo pač nerodno in nespametno, ali bilo je. Krajni šolski svet ima poslov imenitnejših; ne spodobi se, da bi opravljal še mojo službo ter spokornim grešnikom odvezo dajal. Tudi na učiteljski konferenci ne boste šmarnic molili ...

KOMAR: Gospod župnik —

ŽUPNIK: Ne boste šmarnic molili. Zatorej mislim, da se pogovorimo iz lica v lice, brez očitkov in brez zamere. Bilo jih je nekaj med vami, ki so do ... zamiži in potrka s prsti na mizo do sodnega dne dajali pohujšanje vsej fari, posebej še mladini, njih varstvu izročeni.

KOMAR: Gospod župnik —

ŽUPNIK: Pijančevali so od krčme do krčme, ne malokdaj do ranega jutra — Komar se v zadregi priklanja, ostali gledajo nanj; na očitnih krajih so govorili brezbožne govore; v cerkev se niso prikazali, ne k spovedi jih ni bilo in ne k svetemu obhajilu, pač pa so bili v družbi nepridnih žensk za zgledovanje in spotiko vernim faranom.

KOMAR: Jaz -

Duri se tiho odpro in prikaže se Minka; črno je oblečena, lase ima gladko nazaj počesane.

MINKA govori tiho in sladko: Hvaljen bodi Jezus Kristus! — Oprostite, častiti gospod župnik, to zamudo; bila sem pri sveti spovedi.

ŽUPNIK narahlo odzdravi: Nazadnje je bilo med vami tudi takih oseb ženskega spola, ki so bile z nečimrnim svojim vedenjem na sramoto spolu in stanu svojemu.

MINKA: Gospod župnik — Ostali se ozro nanjo.

ŽUPNIK: Tako je bilo. — Da bo odsihdob vse drugače, mi pričajo obrazi in besede. Od srca me veseli, da je radovoljno prišlo to razsvetljenje, da ni bilo treba šele solza in bridkosti. Kajti kjer molči zakrknjena pamet, je treba, da izpregovori grenka izkušnja.

NADUČITELJ: Naš učiteljski zbor se zaveda svojih dolžnosti do Boga in do naroda.

ŽUPNIK: Zavedati se mora. — Ker vérujem, da spoznanje ni samo na jeziku, temveč da je tudi srca prešinilo, se mi zdi, da ni potreba obilo nadaljnjih naukov. Rad bi še rekel: učitelj ostani za svojim plotom, za tistim, ki sta mu ga postavila cerkev in ljudstvo. To se pravi, da naj se ne ukvarja s takimi stvarmi, ki niso njegov posel in za katere ga ljudstvo ne plača. Ako bi gospodar ukazal hlapcu, da naj mu zmlati pšenico, pa bi jo zapalil namesto zmlatil — kaj ne bo gospodar poklical biriče, da vklenejo hudobnega hlapca? Tak hlapec je učitelj, ki naj bi k veri in Bogu vodil mladino, pa jo pohujšuje. — In zdaj vas vprašam — nadučitelj, Komar in Minka se sklonijo in strme plaho: kdo med vami je tisti, ki zbira malopridneže, pijance in nečistnike v brezbožno društvo ter gradi gnezdo nejeveri in Antikristu?

NADUČITELJ plaho: Gospod župnik —

KOMAR vstane: Jermanovo seme ... med njimi sem ga videl, sam sem ga videl med pijanci in nečistniki ... Poznam ga ... očitno je kričal take besede, ki bi jih človek še na samem ne bral ...

ŽUPNIK pogleda najprej Komarja, nato se ozre: M-da ... ne vidim ga med vami.

NADUČITELJ ves plah: Nisem vedel, gospod župnik ... ne besede o tej žalostni stvari ... in prosim ...

HVASTJA je bil vstal: Rekel je, da pride. Stopi k oknu.

KOMAR za Hvastjo, pogleda skozi okno: Pod oknom stoji! Pa s kom stoji? S Kalandrom, s kovačem ... s tistim, ki je svojo ženo v hlev zaklenil, ker je hotela na božjo pot!

MINKA: Žalostno je, če se član učiteljskega zbora ... tako rekoč ... brati s pijanci ... tako rekoč ...

GENI: Zares — ta mlačnost in malobrižnost ...

ŽUPNIK: Ne sodite grešnika, dokler ga niste klicali na besedo.

JERMAN od desne: Pozdravljeni!

ŽUPNIK vstane in mu seže v roko: Pozdravljeni!

NADUČITELJ žalostno: Kaj ste nam storili, dragi Jerman?

JERMAN začuden: Kaj da sem vam storil?

NADUČITELJ: Kako, dragi Jerman, da niste pomislili na svojo čast in na svoj prid!

ŽUPNIK: M-da ... Ne bližaj se grešniku z očitanjem in z grožnjo, temveč z bratsko besedo! Gospod Jerman, globoko smo vsi užaljeni zaradi vas in vašega nehanja ...

JERMAN: Povejte mi, kaj vraga bi radi od mene!

ŽUPNIK: ... in zaradi vašega nehanja, sem rekel. — Pač vam je znano, da so se časi v naši domovini na lepšo stran zasuknili in da je ljudstvo razodelo, kaj hoče od svojih vodnikov in učiteljev ...

JERMAN: Ohó ... ena lučka že sveti, še drugo prižgite! Séde.

KOMAR: Pomisli, kdo da govori s teboj!

JERMAN: Kaj? Tudi ti, Rodomonte? Jaz se obrijem ter si obujem sandale!

ŽUPNIK sede: ... in učiteljev, sem rekel. Mnogo jih je, ki so takih misli, da je treba iz tega razloga in ob tej priliki zatajiti tako imenovano prepričanje ali pa ga vsaj nekoliko zasenčiti. In mnogo jih je tudi, ki so tako storili.

JERMAN: Rad bi že slišal ukaz.

ŽUPNIK: Jaz pa vam pravim, da se ljudska zapoved prav nič ne meni za tisto prepričanje, ali kakor že imenujete svoje domače nazore. Zvest hlapec opravlja svoje delo, kakor mu je ukazal gospodar: če mu reče na polje, ne pojde v gozd.

JERMAN vstane: Žal mi je, da vas ne razumem. Kdo je sklical in postavil ta sveti tribunal?

ŽUPNIK vstane: Zelo bi mi bilo prijetno in milo, da ne stopi senca med naju. Kajti rodila bi ta senca mnogotero neprilik in težav; križ pa nikoli ni lahak, tudi če si ga je človek sam bil naložil.

JERMAN resno: Zdaj razumem. Séde.

NADUČITELJ: Saj sem vedel: blodil je, kakor smo vsi blodili; ali tudi on bo izpregledal.

GENI: Ker naturna nujnost je razvoj.

LOJZKA vstane, gre počasi proti oknu in gleda na Jermana.

ŽUPNIK séde; zelo blago: Od nekdaj že, od tistega dne, ko ste prišli v lepo našo faro, sem vas cenil; zakaj človek ste, ki posluša pošteno in odkritosrčno besedo ter je ne izvrača in zavija v svojem duhu, še preden je bila izgovorjena. Boli me, da vas vidim na potu, koder ljudstvo ne more za vami. Če bi, recimo, pijanec tam na cesti — če bi, recimo, kričal in mahal: táko in táko je moje prepričanje, kdor je moje sorte, hôdi za mano ... kaj bi storil pameten človek? Stran bi se ozrl in bi šel po svoji poti. — Gospod, če pa bi se jaz tako nemarno vedel, in če bi se vi tako nemarno vedli — kaj bi reklo ljudstvo? Reklo bi: nisi vreden, da si moj učitelj in vodnik, med pijance pojdi in nečistnike, njim prerokuj, ki mednje sodiš!

JERMAN: Še ne vem, kam da bi obesil to predolgo suknjo.

ŽUPNIK: Povedali so, da zbirate sumljive ljudi v društvo, ki ga imenujete izobraževalno.

JERMAN: Poštene ljudi.

ŽUPNIK: Še hujše, ako so pošteni ljudje. Kajti kdor pohujša enega teh malih —

JERMAN: Bral sem. Vstane Tako smo torej opravili. Hvaležen sem vam, gospod župnik, za blage besede in modre nauke; tudi vam nič ne zamerim, da se spotikate ob stvari, ki vam ne stoje na potu; saj vemo, da so ljudje na svetu, ki iščejo kamen v puščavi, da bi se spotaknili obenj.

ŽUPNIK vstane; resno in trdo: Slišali ste, da sem govoril z vso tisto milosrčnostjo, ki se kristjanu spodobi; ali spodobi se kristjanu tudi strogost v boju za vero in za vernike.

JERMAN: Razumel sem, še preden ste rekli in še preden ste me klicali pred ta tribunal. Kaj bi se obotavljali ter lazili krog hiše, ko vemo vsi, kje da so vrata? Besede so bile dolge, ukaz pa je bil kratek: postavi se na glavo, kakor velevata vreme in čas. Ali jaz ostanem rajši na svojih poštenih nogah.

NADUČITELJ: Gospod Jerman, čast učiteljskega stanu zahteva ...

JERMAN se okrene: Poznam molitvico. Čast učiteljeva zahteva, da bodi danes bel in jutri črn, kakor ukazuje gospodar. Nadalje še zahteva, da imej glavo na voljnem konopcu, zato da se lahko s pridom priklanja na vse štiri strani; in tudi zahteva, da bodi koleno ne od kosti, temveč od testa, zato da klekne sredi ceste v blato, če je prilika in ukaz. In naposled še zahteva, da imej učitelj zaklenjena usta, ključ do ključavnice pa obešen na šolske duri. Znam jo gladko, to molitvico.

KOMAR: Ali je pravično, da sodniki prosijo, namesto da bi sodili?

MINKA: Sam se je sodil.

GENI: Nikar v planine, tovariš, zdaj na zimo!

ŽUPNIK: M-da ... Rekli so mi, gospod, da ste zgledno učeni in da je velika vaša prihodnost; tudi so mi rekli, da ste zgledno blagi in da skrbite za svojo mater, ki je stara in betežna ...

JERMAN plane: Ne imenujte je, svetnice, s tem oskrunjenim jezikom!

Lojzka stopi k njemu.

NADUČITELJ plaho: Opozarjam vas, da ne prestopite najprimitivnejših oblik družabnega občevanja ...

ŽUPNIK: M-da ... Upam, da boste vse premislili, od začetka do konca ... Vzame klobuk in se okrene do nadučitelja. Gospod nadučitelj, o vseh ostalih stvareh ... okrene se do drugih ter se narahlo pokloni ... se pogovorimo ob večerji. Odide; nadučitelj za njim; Komar je bil odprl duri.

JERMAN: Še okno odpri ... gre proti oknu ... na stežaj ... odpre — da se razkadi ... stopi h Komarju, ki je bil vzel klobuk ... stoj, le besedo. Ali veš, da se ukvarjam z zgodovino slovenskega naroda?

KOMAR ga pogleda začuden: Ne zameri ...

GENI: V hribih je ne boš pisal.

JERMAN: Potrpi ... ne boš zamudil večernic! ... Zdaj pregledujem zgodovino protireformacije. Takrat so v naših krajih pobili polovico poštenih ljudi, druga polovica pa je pobegnila. Kar je ostalo, je bila smrdljiva drhal. In mi smo vnuki svojih dedov.

Se okrene proti durim; Komar se je bil za korak umaknil; Geni in Lojzka si natikata klobuke, gredé proti durim.





Tretji akt


Izba Jermanova. Opremljena je skromno. Zadaj vhod, na levi zastor v materino izbo; na desni okno, pod njim velika miza, polna knjig in papirja; poleg mize police s knjigami; na levi spredaj miza in stoli, zadaj velik divan z mizico za tobak.

Jerman stoji pri zastoru na levi, Kalander sedi na stolu poleg pisalne mize, roke na kolenih.

JERMAN odgrne zastor: Mati, čaja nama prinesite, pa kaj prigrizka! Pride k pisalni mizi, sede, pregleduje zapisnik in prešteva s svinčnikom v roki. Navsezadnje, ljubi Kalander, ostaneva sama.

KALANDER: Je že tako, gospod! V naših krajih je malo mož, pa še tisti so le s težavo; za nas je Bog najprej babo ustvaril, dedca pa iz njenega rebra.

JERMAN: Koliko se jih je potuhnilo?

KALANDER: Do malega vsi. Ta pravi, da je prestar, da se ne briga več za take reči, da misli na smrt ... lani še ni mislil na smrt. Drugi pravi, da bomo že brez njega opravili, on da ima posla v izobilici ... in poseda v krčmi do polnoči. Najhujši so tisti, ki pravijo, da so v svojem srcu taki in taki, ampak zdražbe in razprtije da ne marajo. Malo manj sem zameril tistim, ki so mi kratko malo zaloputnili duri pred nosom ... ni v njih laži in hinavščine; razločno so povedali: baba sem, kaj bi! ... Huda pozeba vsepovsod! ... Majêjo, skomizgajo, mežikajo: "Eh, križ je ...", pa: "Eh, družino imam ...", pa: "Eh, rad bi v miru živel ..." — Smilijo se človeku, še zmerjal jih ne bi.

JERMAN: Vse je prav in koristno, kakor je. Treba je bilo te povodnji, da se izkaže, katera hiša je trdno zidana.

KALANDER: Odneslo jih je vse po vrsti in tudi moja, gospod, se je močno zmajala. Bog mi je naložil hudo ženo, žena pa mi je naložila post. V nedeljo čakam in sedim, sedim in čakam, poldan odzvoni, nje od nikoder, ne nje in ne kosila. Pa se vrne, pa jo vprašam — kaj si je izmislila, babnica taka? Kjer si pridigo poslušal, tam pa južinaj! — In sem rekel: duša je izgubljena, pa bi se zato še ob nedeljah postil! Kaj ne bi bilo boljše, da bi imel na tem svetu zabeljene žgance, na onem pa nebeški raj?

JERMAN: Kalander, Kalander, satan te izkuša!

KALANDER: Ko me je prešinila taka misel, sem prosil odpuščanja vse ščurke, ki silijo tja, kjer je zakurjeno. Malo da nisem zatajil svoje pameti za skledo žgancev, pa bi zameril drugim, ki jo tajé, svojo pamet, za célo tolsto kračo? Po mojem je stvar taka, da je človek najpoprej zato na svetu, da živi. Tisti žganci bi se mi bili prav čedno prilegli; koliko je svet na boljšem, ker sem jih zapravil?

JERMAN: Tako je. Povedal si na kratko in razločno, kar drugi odevajo s pisano plahto učenih besed. Célo znanost so napravili iz te plahte — globoko in obširno znanost, ki je nam preprostim ljudem le težko razumljiva. Ti praviš na kratko: pamet je zatajil za tolsto kračo — tak učenjak pa ti razklada svojo nečedno stvar od zore do mraka, do oblakov ti nakopiči besed, ki jih je bil nabral iz deveterih besednjakov, naposled se ti zavrti v glavi, da poklekneš predenj ter ga moliš, ne zato, ker ga spoštuješ, temveč ker si truden. O, že debele knjige so pisali o tistih tvojih žgancih in izkazalo se je prav zares: da je za nepoštenost razlogov devetindevetdeset, za poštenost pa komaj eden ...

Mati prinese čaja, kruha in mrzlega mesa ter postavi na mizo na levi; Jerman je bil vstal in stopi k nji; mati se molče okrene in odide

JERMAN povabi Kalandra z roko: Sedi, prijatelj, da se ogrejeva.

KALANDER pride k mizi na levi, obadva sedeta: Tako se mi dozdeva, da te južine niso dale prijazne roké.

JERMAN: zamišljen, počasi: Použila bova še marsikatero grenko južino; še marsikatero noč bova težko spala; še marsikdaj se bova ustavila na cesti in bova rekla; zakaj tod, čemu je treba? ... Veselejše. Samá sva si naročila to južino, pa jo použijva!

KALANDER pije: Strah me ni, gospod, in me nikoli ni bilo. Tisto pa sem rekel in še pravim: po nepotrebnem ne bi silil med razbojnike; še Bog, če se jim zlahka ognem! Vsa fara je kakor laškega vina pijana. Kaj pijancu beseda! Pridigaj mu eno uro in dalj — poslušal bo eno uro in dalj, izpod čela bo gledal, nazadnje pa bo zgrabil za kol in udaril. Pijanost je v deželi, z besedo je ne boš ugnal, gospod; potrpi, da se vino izkadi!

JERMAN: Jaz pa ti povem: če pridejo sami razbojniki na to zborovanje — mednje pridem in jim povem natanko tisto, kar sodi razbojnikom. Ni trma, tudi ni bahavost. Ali tako so me na tla potisnili, tako so me zasmehovali, tako so pljuvali predme, da se jim moram pokazati pred lice, povedati, da nisem na tleh in ne opljuvan ... Mirnejše. Kaj misliš, ali ni vsa ta pijanost le zunanja, da se jih drži tako rekoč le na suknji, kvečjemu še na jeziku? Da so pod suknjo ljudje, po božji podobi ustvarjeni? In da bodo poslušali človeka, pa četudi ne pojdejo za njim? Da bi naposled taka živa beseda pred njimi vsemi in na očitnem kraju več zalegla nego samoten pogovor in več nego pisana knjiga? To mislim in táko je moje upanje.

KALANDER: Gospod, jaz jih poznam.

JERMAN: Tudi jaz nisem tujec med ljudmi.

KALANDER: Jaz jih poznam, gospod, posebno ženske. Zato bi rekel, da si ogrni staro suknjo, kadar stopiš prednje. Kaj niso kamenje metali za tabo, ob belem dnevu?

JERMAN: Pijanci so bili.

KALANDER: Vsa fara je pijana laškega vina.

Kmetica potrka trdo, odpahne duri na stežaj.

JERMAN vstane: Kaj bi?

ŽENSKA: Kaj da bi? Ali si ti tisti Antikrist, ki nam otroke zapeljuje, da kradejo in požigajo in grdobije uganjajo? Ali si ti tisti?

JERMAN: Mati —

ŽENSKA: Nisem tvoja mati, Bog me varuj! To ti povem in to sem ti prišla povedat: daj ti satanu svoje, če jih imaš, mojih otrok ne dobiš več na izprégled, pa pošlji biriče ponje! Ali misliš, da sem jih izredila za tatove in požigalce? Rajši jih ubijem še danes ta dan, ko da bi jih Antikristu zapisala! - Tudi ti boš še na zadnjo uro Boga klical, ali takrat te ne bo slišal! - Sram te bodi! Pljune predenj, zaloputne duri in odide.

KALANDER: Rekel sem — vsa fara je pijana, posebno ženske.

JERMAN: Poslušal sem že obilo takih gostov; čudno se mi le zdi, da so jim besede vsem enake —— kakor da govorê iz enih ust.

KALANDER vstane: Tako ali tako — ukaži, gospod, kakor te je volja; troje nas bo tam.

Lojzka potrka na duri in odpre.

JERMAN stopi urno k Lojzki: Pozdravljena! Ali si —? Se okrene h Kalandru. V nedeljo teden.

KALANDER: Troje nas bo tam. Pozdravljen, gospod! Odide.

JERMAN: Ali si prinesla? Kaj si prinesla?

LOJZKA: Potrpi, da si oddahnem. Položi dolgi ovratnik preko stola pred pisalno mizo. Prosila sem te, da me nikar ne pošiljaj; ne mene; tja ne!

JERMAN: Kaj mi moreš prinesti nego žalost ali veselje? Na oboje sem pripravljen, na žalost najpoprej.

LOJZKA sede na levi: Nimam pisma. Zdi se mi, da nisem prišla tja ob pravem času. Zlovoljna je bila, pa je govorila besede, ki so prišle z jezika, ne iz srca.

JERMAN stoji pred njo: Vse mi povej, vse njene besede, nobene ne utaji in nobene ne zaobrni; spoznal bom, katera je prišla z jezika in katera iz srca. Sede in jo prime za roko.

LOJZKA vstane: Ne morem! Hipen odmor. Ker pravim, da ti ne morem povedati — ali ne veš, kaj bi ti morala povedati?

JERMAN izpusti njeno roko: Vedel sem, preden sem te prosil, da pojdi. Ali bolnik vé, da je na smrt bolan, pa vendar kliče zdravnika, da bi mu sodbo še naglas povedal. To je tisto skrito, mevžasto, nizkotno upanje! — Stopi spet bliže k nji. Ali vendarle, prosim te, vendarle mi povej ... veš, le tako, iz radovednosti ... človek rad odkrije svojo rano in jo gleda ... pa ga obide gnus in bolečina je manjša ... nič se ne boj, ne bom jokal, še nikoli nisem ... séde zadaj na divan in nasloni lica v dlani ... povej!

LOJZKA sede na stol spredaj, z obrazom od njega obrnjena: Vesela je bila ...

JERMAN: Vesela?

LOJZKA: Ne ... govorila je z veselim glasom, kakor zmerom govori ... In je rekla, da ne pride ...

JERMAN: Kako je to rekla, s kakšno besedo?

LOJZKA: Da ne vé, kaj bi tam na vrtu, je rekla, in da le ostani v svoji družbi, je rekla, med pijanci in pretepači ...

JERMAN se ne gane: Dalje!

LOJZKA: Da bi ti vrnila pisma, je rekla, pa da jih ni hranila, ker takih pisem da nikoli ne hrani.

JERMAN: Ali se je zasmejala, ko je to rekla?

LOJZKA: Zasmejala se je. In nazadnje je rekla, da jo v bodoče ostavi na miru.

JERMAN: Kaj? ,V bodoče ostavi'? Vstane. Če je rekla ,v bodoče ostavi', tedaj je vse, kakor je treba. — Glej, Lojzka, prav nič ne čutim, da je moje srce kaj izgubilo; morda niti imelo ni, kar bi moglo izgubiti. Tudi ni pridobilo bolečine ... nič bolečine; kar se je zgodilo, se je moralo zgoditi ... ali zdaj bi se ne bilo smelo zgoditi, zdaj ne! ... Ostal bi bil lep spomin, vesel spomin, kakor na fantovsko vasovanje ... zdaj pa ne ostane drugega nič, nego na moji suknji še en pljunek poleg drugih ... Lojzka sedi, naslonjena ob mizo, in gleda nanj. In vendarle je bilo ... pomisli, ničesar nisem imel in ničesar izgubil, pa vendar mi je pri srcu, da bi objokaval ...

LOJZKA tiho: Tudi meni ... tudi meni je bilo že tako pri srcu.

JERMAN stopi k nji in jo prime za roko: Slabič sem, glej, otrok, jokav sanjač ... pa bi se rad za junaka postavljal ... Nikomur bi ne pokazal svojega solzávega srca ... ali tvoje oči so tako jasne ... ni me sram pred njimi ... kakor da bi stopil pred ogledalo ... Med pogovorom se je bilo po malem zmračilo. Tebi rečem, da sem žalosten in malodušen in da se ... tišje: da se bojim trpljenja ...

KOMAR pod oknom, s pijanim glasom: Golob in golobica, Bog vaju blagoslovi!

JERMAN stopi s hitrim korakom proti oknu; tedaj se odpahnejo duri in na pragu se prikaže pijani Komar.

KOMAR: Kaj so rekle moje oči! Iztegne roke kakor za blagoslov. Ljubita se, kakor jaz vaju ljubim —

JERMAN: Spóti, pijanec!

KOMAR: Pa brez zamere, pa lep adijo! Se opoteče med durmi, pa se vrne za korak. Kaj bi rekel tovariš Hvastja? Pokoro boš delal za tega pijanca, hudo pokoro! Odide.

LOJZKA: Zdelo se mi je, da je šel za menoj.

JERMAN stopi k pisalni mizi ter prižge svetilko: Misliš, da je cunja in motovilo, pa je modrijan; spoznal je, da zvestemu hlapcu gospodar ne zameri greha ... lahko bi v cerkvi kvante prepeval ...

LOJZKA stopi k stolu in si ogrne ovratnik: Ne zameri, da ti nisem veselja prinesla.

JERMAN: Prinesla si mi tolažbe. Zahvaljena! ... Spremi jo do duri. Zdi se mi, da si mi za sto korakov bližja nego prej ... da ti šele zdaj vidim v oči ... rad te imam, ker sva tako samá ... samá med živimi ljudmi! ...

LOJZKA: Tudi ti zahvaljen za to besedo.

JERMAN: Lahko noč.

LOJZKA: Lahko noč. Odide.

JERMAN stopi k pisalni mizi in odpre miznico; vzame sliko v roko, govori zelo tiho in počasi: Kje si zdaj? ... Komaj da te še vidim, ne spoznal bi te skoraj več ... Da si mi dala le en pozdrav ... čista misel bi šla s teboj ... na duri trka ... čista misel s teboj ... Položi zamišljen sliko na mizo.

ŽUPNIK: odpre duri: Dober večer. — Jerman se vzdrami in vstane. Tudi apostelj ni čakal, da bi ajdje romali k njemu.

JERMAN: In kadar je prišel k njim, so ga prijazno sprejeli. — Vzame svetilko in jo nese k mizi na levi. Sedite!

Župnik gre počasi proti mizi; mati pride od desne, stopi k njemu in mu poljubi roko; nato pospravi mizo ter odnese skodelico in krožnike na desno; župnik sede; mati se vrne z belim prtom in ga pogrne, nato odide; Jerman sede župniku nasproti.

ŽUPNIK: Čudno se vam zdi, da prihajam v teh časih in ob takih prilikah, kakor so.

JERMAN: Res, čudno se mi zdi.

ŽUPNIK: Kajti mislili ste in še mislite, da imate posla s preganjalci, ki gledajo, kako bi vas pogubili že na tem svetu.

JERMAN: Tako mislim.

ŽUPNIK: Zatorej sem se napotil, da govorim z vami, kakor nisem govoril še z nikomer.

MATI prinese čaja in peciva ter postavi na mizo: Malo je, ali sprejmite iz vdanega srca.

Župnik se zahvali z rahlim poklonom, mati odide.

ŽUPNIK: Ne spominjam vas rad, kaj sem rekel in kako sem ukazal; ali poglavitno je bilo — ne zamerite, beseda je le prispodoba -: da hlapec bodi hlapec in poslušen gospodarju.

JERMAN: Sprejel sem ta ukaz, kakor se je spodobilo.

ŽUPNIK: Prispodoba o hlapcu je lepa, toda ne razumljiva naglim in vročim ljudem, ki slišijo besedo, pa ne spoznajo misli.

JERMAN: Beseda je razločna; obrnite jo kakor koli, zmerom je enaka.

ŽUPNIK: Beseda je kakor imé človeka: prazen glas; lahko je imé svetnika, lahko imé nejevernika. Pa je tudi kakor cekin, na cesti najden: pametnemu bogastvo, razsipniku izkušnjava in greh.

JERMAN: Resnično vam povem, da se nisem ukvarjal s tako modrostjo.

ŽUPNIK: Ko ste slišali besedo hlapec iz mojih ust, ste ugledali v svojih užaljenih mislih črno suknjo, rožni venec, procesije in bratovščine. Slišali ste ukaz, ki ga nisem dal. Bodi prispodoba dognana: kadar je hlapec dokončal svoj posel, pojdi v krčmo, ali pojdi kamorkoli, gospodar te ne vidi; eno glej, da mu v pijanosti žita ne povaljaš in hleva ne zapališ.

JERMAN: Če je res, kar slutim, bi rajši, da ni res.

ŽUPNIK: Razglasili so me za krvoločnika in okrutneža, ki pohódi, kar mu je na poti, in se ne méni za jok trpečih. Mnogokdaj nimam, da bi dal beraču, ki me sreča na cesti. Toliko jih je, ki jedo moj kruh, da ga sebi skópo režem. Povedal pa sem vam to reč zategadelj, da vam povem še nadalje: nikomur, ki jé moj kruh, ne gledam na usta, če se je pokrižal, preden je ugriznil; ne vprašam ga za grehe, ne gonim ga v cerkev. Ali eno je potrebno in je ukaz: da pokaže name, kadar ga vprašajo, kdo mu je gospodar.

JERMAN: Očitno je tedaj: hlapčuj, pa boš napojèn in nasičen in postelja ti bo postlana!

ŽUPNIK: Mnogo je gospodarjev, ki niso mojih misli. Tam nekje v hribih — na Goličavi, se mi zdi — tam je župnik, ki gleda ob blagoslovu izpod monštrance, če je učitelj pokleknil; in durce tabernaklja so mu ogledalo, da vidi, če se je ob darovanju pokrižal.

JERMAN: Počastili ste me, da ste prišli v to mojo siromašno izbo; ali rad bi vedel, čemu te zgodbe.

ŽUPNIK: Vi niste podobni tistim, ki so pocépali na kolena, ko so se tla zamajala; moški ste in pošteni, rad bi vam roko dal v prijaznosti; in toplejše bi jo stisnil nego spolzke roké tistih, ki jih moléé naproti. Zato sem vam razložil, kako malo je potreba, da ... da prestopite ta plitki jarek med nama.

JERMAN: Nič drugega torej nego skriti in zatajiti to malo, kar je razuma v glavi, in to malo, kar je poguma v srcu?

ŽUPNIK: Prepričanje, naziranje, mišljenje, vera in kolikor je še teh besed — ne vprašam vas zanje. Kajti ena beseda je, ki je živa in vsem razumljiva: oblast. Živa je od vekomaj, vseh besed prva in zadnja. Pokôri se, ne upiraj se, je poglavitna zapoved; vse drugo je privesek in olepšava. Kdor se ravná po tej zapovedi, mu bodo grehi odpuščeni; kdor jo prelomi, bo smrti deležen. — Prišel sem, da vam to povem, preden se vam izpolni sodba, ki jo sami zahtevate. Moja duša bo čista.

JERMAN: Hvaležen sem vam od srca. — Ali niste rekli, da sem moški in pošten? Resnično, za hlapca nisem rojen. Morda bi rad bil napojen in nasičen, morda bi rad sladko počival pod gospodarjevo streho, ali moje koleno je tako ustvarjeno, da se ne upogne rado; ne uboga, pa če mu sam ukažem. Ni bilo treba, da ste mi prišli oznanit, sam sem vedel, kakšna sodba mi je govorjena. Za mučenca nimam veselja, za junaka ne darú; ali zgôdi se, kar se mora zgoditi — oskubite jastreba, v goloba se le ne bo spremenil; in naj se škrjanec devetkrat zakolne, lajal ne bo nikoli. — Zares sem vam od srca hvaležen. Vstane. Pokazali ste mi, kaj je moj posel — iz hlapcev napraviti ljudi; pa če le enemu odvežem roké in pamet, bo dovolj plačila.

ŽUPNIK: Sami ste sodili! Položi skodelico na mizo, da bi vstal; v tem hipu se odpró duri.

PISEK stopi v izbo široko in nerodno: Pozdravljeni! Živeli! Jaz sem z vami! Nate roko! lztegne roko proti Jermanu in omahne. Kje pa jih je kaj, teh prekletih črnih muh? Ali se jih kaj bojimo, kaj? Ali smo mevže, kaj? Vi ste mož — čast možú! Se odkrije. ... Gospod — jaz — veste, nocoj mi je zmanjkalo — za večerjo — vsakemu se primeri —

JERMAN seže v žep: Náte in pojdite, trudni ste.

PISEK: Vsakemu se primeri — Ugleda župnika, zasenči z eno roko oči, s klobukom pokaže nanj. He, he? ... Črna suknja, črn možic! Ali bi mu nekaj povedal? Ali bi mu nekaj povedal, temu debelemu? Razprostre roké. Fej!

JERMAN ga prime za roko: Lahko noč! Odpre duri.

PISEK med durmi: Nič za malo ... vsakemu se primeri ... Odide.

JERMAN se vrne proti župniku: Na čigavi njivi ni plevela?

ŽUPNIK: M-da ... Vstane. Namerili ste se hlapce v ljudi izpreobračat; pot je težavna in gre v kolobarju, nikoli je ne boste premerili do konca ... nihče je še ni.

JERMAN: Pa če je ne premerim do konca — hodil sem, kamor je držala moja pravična pot.

ŽUPNIK: Kadar vam bodo noge odpovedale in boste sedeli na zadnjem kantonu, se spomnite, da mi je bilo hudó ob slovesu.

JERMAN: Spominjal se bom.

ŽUPNIK: In da sem vam nazadnje rekel; ena noč je še do jutra.

JERMAN: Bodi, kakor je sojeno.

ŽUPNIK: Bodi! Poklonila sta se narahlo, župnik odide počasi, Jerman stoji mirno.

JERMAN: Kakor je sojeno! Stopi počasi proti mizi.

MATI od desne, postane na pragu; s tihim glasom: Franc!

JERMAN: Kaj ukazujete, mati?

MATI stopi k njemu: Glej, Franc, otrok moj: ni dolgo več ... do svetega božiča, mislim ... ko mi bodo zvonili na to zadnjo pot ... usmili se mojega srca, in svoje duše se usmili ... Glej, na kolenih klečim pred teboj — poklekne trudoma — ne zavrzi Boga!

JERMAN se skloni, da bi jo vzdignil: Mati!





Četrti akt


Krčma. Na levi vhod s ceste, na vsaki strani okno; zadaj odprte široke duri v posebno sobo; na desni male duri v domačo izbo krčmarjevo; mize in stoli, ob steni klopi; v desnem kotu velika kredenca.

Kalander in dvoje delavcev sedi za mizo na desni. Jerman pride od leve; ogrnjen je v suknjo; obraz resen, skoraj žalosten.

JERMAN: zakliče mimogrede proti durim zadaj Vodé mi prinesite! Obesi klobuk in suknjo na klin ob desnih durih. Kako je?

KALANDER: Slabo vreme kaže, gospod! Troje žensk je na poti pljunilo za menoj; hudo znamenje.

DELAVEC: Za cerkvijo so bile zbrane; klopotalo je, kakor na veliki petek.

KRČMAR: prinese vode Da vam povem, gospod, pa nikar ne zamerite: ker sem že obljubil, ne bom snedel besede ... ali za nadalje zborujte rajši drugod ... Jaz, veste, ne maram zdražbe ... krčmar sem ... krčmar za vse po- štene ljudi ... Nikogar ne gonim od praga ... če pridete - pozdravljeni! Ampak sitnosti ne maram ... je že tako, gospod, ne zamerite!

Odhaja.

JERMAN: si je bil natočil vode, pa jo izlije na tla Če je tako ... prinesite mi rajši vina!

KRČMAR: vzame s kredence steklenico, odide. Drugi delavec So ga že pestili, siromaka.

JERMAN: Ne vem, ali je soparica v zraku

KALANDER: Lep jesenski dan je, da malo takih.

JERMAN: Ali pa sem slabo spal, da mi je glava težka že od jutra. - Krčmar prinese vina, ga molče postavi na mizo in odide. Če ostanemo sami, bo zborovanje kratko. Povejmo si kar na tihem in na samem, da so klavrni časi, ki jih živimo, in še bolj klavrni kraji, kamor smo obsojeni. Nazadnje pa si še povejmo, da ne bomo izpreobrnili ne časov in ne krajev - toče ne bo zagovoril in kamna ne boš izpremenil v sočno prst ... Videl sem jih spotoma: šli so k litanijam, častit Krista, Marijo in vse svetnike, pa je bilo toliko blata v njih očeh, da bi se jih človek zdaleč ognil. Sveti Frančišek je živino učil nauk ljubezni, med ljudmi bi nič ne bil opravil!

KALANDER: Gospod, ne pridigaj jim take pridige! Reci razbojniku, da je razbojnik, pa te udari s kolom po glavi ter poreče: nisem razbojnik! Na pragu v ozadju se prikaže župan, v suknjo ogrnjen, klobuk na glavi, roke na hrbtu: stoji na pragu in se tiho smeje.

JERMAN: Pozdravljeni, gospod župan!

ŽUPAN: smejé, počasi Veliko vas je, bratcev! Se okrene in odide.

KALANDER: Ni bilo treba, gospod, da si ga pozdravil ... nesnago rejeno, ki je še lani okna zagrnil ob rešni procesiji.

JERMAN: Jezik me je ukanil ... še ta jezik je stanovitnejši nego njih srce in pamet.

DELAVEC: Kaže, da ne bomo sami! Od desne pridejo počasi tri kmetice z molitveniki v rokah; sedejo tiho v kot.

KALANDER: Bog daj, sosede! Kmetice molče. Če ste mutaste, pa vsaj niste gluhe, da boste pridigo slišale, á?

DELAVEC: Kakor troje črnih oblakov ... tam vise in molče.

LOJZKA: pride hitro od leve; Jerman vstane.

JERMAN: Odkod ti? Ta kraj ni zate.

LOJZKA: stopi blizu k njemu; oba stojita sredi odra Pojdi odtod! Ogrni suknjo in pojdi! Pusti vse, kakor je ... naj opravijo, ali ne opravijo ... naj reko in poreko ... pojdi!

JERMAN: Kaj? Ali si pamet izgubila spotoma?

LOJZKA: Slišala sem jih ... stali so pred cerkvijo, pijani so že ...

JERMAN: Kaj so rekli? Rad bi slišal ... povej mi, kakšen je glas ljudstva, tega vernega.

LOJZKA: Ne odlašaj! ... Reci, da si bolan ... in res si bolan, iz oči ti gleda bolezen ...

JERMAN: Kaj so rekli?

LOJZKA: Da te preselijo, je rekel eden; drugi je rekel, da brez podpisov; v deveto faro, je rekel tretji in se je smejal.

JERMAN: Lepo so povedali - Sede za mizo v ospredju. Glej, saj ni bilo treba, da si prišla oznanit to lansko novico. Še tisto lepo prispodobo o selitvi sem že slišal, se mi zdi ... Zjutraj se mi je v glavi zavrtilo in noge so mi bile tako težke, kakor da sem od svetih Višarij prišel. To je slabo znamenje za človeka, ki ni rojen za junaški posel, pa ga mora opravljati, ker se je svet tako zaobrnil ...

LOJZKA: Kaj se mudiš, kaj čakaš nanje? Sam praviš, da si bolan! Sede na rob stola, pripravljena, da vstane.

JERMAN: Zato sem prišel in zato čakam nanje - tebi lahko povem, ki si od naše krvi - zato čakam ... ker so rekli, da me preselijo v deveto faro ...

LOJZKA: vstane. Ne ... ne misli drugače, nego jaz mislim. Vstane. Ni bojazljivost, ni strah pred trpljenjem - kaj je trpljenje? - le utrujenost je ... in gnus tako velik, da leži v mojem srcu kakor črna mlaka. Rad bi končal na en mah ... in pomisli: junaku podoben, ki je, kakor pravijo pismarji, daroval kri in življenje za svoje prepričanje! Kakor nevede sta si bila segla v roko; gresta počasi proti levi.

LOJZKA: Roka se ti trese.

DELAVEC: Na okno poglej!

KALANDER: Ciganski obrazi! ... Hej, kdor tam zija, naj pride noter; bo slišal pridigo, da še nikoli!

JERMAN: Ne glej tako resno ... in če te je obšla huda misel, daj ji slovo. Zvečer, ko bova zdrava in samá, se bova obadva smejala. V izbo stopi kmečki fant, sede široko za mizo v ozadju in potrka s palico po mizi. Krčmar pride; on in natakarica nato prihajata in odhajata.

LOJZKA: Praviš, da se bova smejala, pa se še nasmehnil nisi.

JERMAN: Pojdi - tvoj obraz ne sodi med te obraze!

LOJZKA: Vprašala bi te.

JERMAN: Vprašaj!

LOJZKA: Ali je smešno, moliti za človeka?

JERMAN: To je kakor blaga misel ... pride, kamor je poslana. Sežeta si v roko, Lojzka odide, Jerman se okrene, da se povrne k omizju. Zadaj na pragu se prikaže Komar, brez klobuka, roke v hlačnih žepih; stoji lahkotno in smehljaje.

KOMAR: ko gre Jerman mimo Torej si res povezal?

JERMAN: se okrene blizu svoje mize Kaj povezal?

KOMAR: smehljaje Ej, culo, culo povezal! Sto triinšestdeset jih že imamo.

JERMAN: Kaj?

KOMAR: Sto triinšestdeset podpisov ... Jaz sem rekel, da

56 nikar, da počakajmo - ali kaj bi? Ljudstvo terja svojo pravico, ne mara čakati nanjo ... je že tako! ... Jutri, stavim, da jih bo tristo in čez!

JERMAN: Kaj?

KOMAR: Podpisov ... cekinov prav gotovo ne!

JERMAN: Kdo pa jih nabira?

KOMAR: Rekli so, da naj bi jih jaz - pa jih! Ljudstvo je razburjeno, hudó razburjeno - kdo bi se upiral? Meni je, da ti naravnost povem, od srca žal ... smiliš se mi, zares! Ne bilo bi sladko romanje zdajle na zimo tja kam v hribe, recimo ... na Goličavo ...

JERMAN: Na Goličavo? Tja, kjer župnik izpod monštrance gleda? Stopi bliže h Komarju.

KOMAR: Kaj že veš? Torej si res že culo povezal, siromak! Kdor pride na Goličavo, se nikoli več ne vrne, vsaj doslej se ni. Pozabijo nanj, to je! Tri ali štiri leta piše prošnje, nazadnje pa se naveliča ... Zadnji je umrl že predlanskim, pa so letos šele zapazili to nesrečo ... Če bi ti mogel kaj na róko - pa kaj bi jaz? Ljudstvo ukazuje, mi smo le, tako rekoč, eksekutorji višjega povelja ... Navsezadnje pa si le sam vest izprašaj, če nisi s svojim ravnanjem in nehanjem do vrhane mere zaslužil -

JERMAN: Kaj? Tako lepo si se že navadil? Od nekdaj si bil bistra glava! - Ampak le hrani solze in pridigo, tega blaga nisem potreben, ga imam že polno skrinjo. - Zbogom! Se okrene.

KOMAR: smejé Zbogom? Mi, tovariš, bomo rekli ... mi bomo rekli zbogom!

KALANDER: proti Komarju Kaj pa ne stopiš v izbo? Stoji tam in gleda, kakor birič!

KOMAR: se okrene in odide. Nabralo se je bilo že precej ljudi, žensk in moških;

PISEK: od desne, naravnost proti Jermanovemu omizju.

PISEK: pijan

PISEK: je že tukaj, gospod. Narodna dolžnost, ne? ... Ali jim bomo pokazali, črnomalharjem, kaj? Koliko pa jih je? Kje pa so? Se okrene proti ljudem. Danes je sodni dan ... Kmečki fant Kaj boš ti pokazal? Komu boš ti pokazal?

KALANDER: Pisku Ne kriči, muha pijana!

PISEK: se okrene Pijan? Kdo je pijan?

DELAVEC: Pijan si ko tele, poberi se od te mize!

PISEK: stopi za dolg korak nazaj in se odkrije O, gospoda imenitna, nikar ne zamerite! Se prikloni in govori spačeno. Oprostite, ako sem bil tako svoboden, da sem se tako rekoč ... usodil ... Se okrene do ljudi. Da mi nikar od vas kdo ne moti te imenitne gospode! Gospoda je rada sama zase! Mi smo kajžarji in berači, smrdimo po gnoju!

Se okrene do Jermanovega omizja in se pokrije. O ti lakot ti lačna! Jermanu. Kdo pa si? Mi te redimo, lakot, pa bi nas postrani gledal in še zgago delal? Kaj pa nam je treba zdražbe? Jaz ti povem: le nikar ti preveč ne pihaj, opalil se boš, da bo joj ... Se okrene ter gre med ljudi. Taka lakot, kaj? Pa ta da bi nas učil, kaj? Govori dalje; mnogokdaj se čuje njegov glas "gospoda ", "lakot", "kajžarji", "kaj?" ... Izba se je bila že skoraj napolnila.

KALANDROVKA: od leve; govori zelo hitro in s tenkim glasom Ali je tukaj? Je že tukaj! Že sedi med nejeverniki in antikristi, zapravlja svojo dušo, dela sramoto sebi, svoji ženi in svojim otrokom ...

KALANDER: Vedel sem, da ne bo zamudila! Bog daj, stara, na, pij.

KALANDROVKA: Sam ga pij, nejevera! Ali še nisi pameten in star zadosti, pa ali te nič ni sram, da se potepaš z ljudmi, ki se jih ogiblje vsak kristjan in ki so vero in Boga zatajili in ki jim bo na zadnjo uro sam črni zlodej svetil?

KALANDER: Taka je, glejte! Ampak to še nič ni, doma so pridige še vse druge!

KALANDROVKA: Ali nič ne pomisliš, ti očim in krivični jerob svojih otrok, ali nič ne pomisliš, da Bog ne bo udaril samo tebe - ki zaslužiš, da bi tako ne! - ampak da bo udaril hišo in da tudi meni ne bo prizanesel, ki molim zate vsako nedeljo, nesnaga malopridna, peklu zapisana? Le smej se, ampak pride ura, ko se ne boš smejal, in boš klical Boga in tudi mene boš klical, pa te ne bova pogledala, ne Bog in ne jaz! - Pa če te nabijejo, le naj te nabijejo, jaz te ne bom izpirala, ne obvezavala, še vrat ne pojdem odpirat, kadar te privlečejo ... Se okrene ter se pomakne v ozadje.

KALANDER: Ali taka je ta reč? Nabili da me bodo? Glej, kaj si je izmislila!

KMET: zakliče Eno pridigo smo že slišali, zdaj pa še drugo!

KALANDER: Gospod, kar na kratko jim povej, pa nikar ne zmerjaj ... preže na hudo besedo, kakor pes na kost!

DRUGI KMET: Kdor bi kaj povedal, naj zine!

NACE: postaren kmet, kučmo na glavi, cajno pod pazduho; na obrazu se mu pozna, da je prismojen; stal je na levi zadaj, stopi malo bliže Ali da bo pridiga v tej hiši? Božja beseda je sveta v cerkvi, pa tudi na cesti in pod kozolcem. Tudi jaz, ljubi kristjani, bi vam povedal, kako bomo stali v dolini Jozafat -

KMET: Zdaj še nisi na vrsti, Nace!

KMETICA: Naj le govori, Nace! Boljše bo le povedal nego šolmašter.

NACE: Ljubi kristjani ... ko bomo stali v dolini Jozafat -

KALANDER: Molči, šleva!

JERMAN: vstane Prijatelji! Nekaj glasovKaj prijatelji? Kdo ti je prijatelj?



JERMAN: govori spočetka mirno in počasi Prijatelji, na obrazih se vam pozna in besede nam pričajo, da ste prišli poslušat in gledat predpustno burko. Tudi ste prišli z drugo mislijo, ki je, po- šteni, kakor ste, ne skrivate za hrbtom: da poslu- šate burko do konca, nato pa šaljivca opljuvanega poženete na cesto. Prav je, da ste dobre volje v teh žalostnih časih, ko draginja tare in davki tišče -

GLAS: Ali nas ima za norca?

JERMAN: Vendar pa vas nisem klical - ne da bi to žalost rešetali in ne da bi burke uganjali. Tudi se nismo zbrali, da bi v tej krčmi Boga odstavljali in zoper cesarja se puntali. Ponižna in miroljubna je naša namera in mislim, da jo izvršimo v prijaznosti. - Kakor ste se učili, je od Boga vse, kar je na svetu -

ŽENSKI GLAS: Kaj mu je treba, da nosi Boga v ustih?

JERMAN: Vse je od njega, le neumnost ne. Kar storimo zoper neumnost, je storjeno po njegovi volji, ki je vsegaveden in ki je pamet na svet poslal. To sem vam povedal, ker ste me krstili za aposteljna satanovega, še preden sem usta odprl.

ŽENSKI GLAS: Sam se je krstil.

JERMAN: Veliko jih je med vami, ki so nauka željni - tiste kličemo v svojo družbo; izpregledali bodo ter bodo spoznali, da katekizem ni vse učenosti začetek in konec, da je čas porušiti plotove, ki so jih postavili človeku duhovni in posvetni jerobi. Veliko pa jih je tudi v naši deželi, veliko in preveč, ki bi jim ne pomagalo, če bi Bog poslal nadnje vseh četvero vélikih ter dvanajstero malih prerokov.

KMET: Ali nas ni za bebce razglasil?

JERMAN: V tako noč tudi mi ne bomo posvetili; naj sama v sebi gnije! - O, ne bila bi težka ta vojska zoper neumnost - duše so žejne, same bi šle k studencu! Ali neumnost ni le neumna, temveč je tudi bogata. Zato so jo sorodniki zaklenili v izbo in so ji rekli: "Nikar ne hodi na cesto, da ne zapraviš svoje neumrljive duše; za pečjo ostani in stradaj, pa boš deležna večnega veselja!" - Uboga neumnost sedi za pečjo in strada, zvesti varuhi njeni pa veseljačijo ter se rede za njene svetle cekine. - Zato je treba, da razgalimo te varuhe ter jih pokažemo ljudstvu: glej, tvoj pastir!

GLAS: Kam je meril?

DRUGI GLAS: Na župnika je meril! Tretji glas Pusti župnika le na miru!

KOMAR: med durmi v ozadju Cula je povezana! S to besedo si zopet sebe stokrat podpisal!

JERMAN: Tisti, ki se je oglasil, je med njimi, med nevrednimi varuhi, ki služijo neumnosti in ji ližejo roké, da jedo njen beli kruh ... O, ni on sam - tisoč jih je in sedemdesetkrat sedemkrat tisoč, ki so tako ponižali svojo pamet, da jemlje vbogajme od nespameti! Svoje spoznanje, božji dar, so prodali za dobro južino, prvenstvo za lečo!

ANKA: je bila med durmi stopila na stol za Komarjem in se nasloni na njegovo ramo Daj, da ga vidim, preroka ... pozdravljen, prerok!

JERMAN: tišje Jaz pravim ... rekel sem vam ...

KOMAR: Kaj te je zmotilo, prerok?

JERMAN: Glejte, človek dandanašnji še svojemu najbližjemu ni zvest, ne bratu ne prijatelju; in še sebi ni zvest - ne svojemu spoznanju, ne svoji naturi ... pa bi zvest bil temu ljudstvu, ki zaupa na oko in na besedo, kakor otrok? Pomislite, pol leta je komaj, komaj od setve do žetve, pa so ljudje, brez števila jih je, zavrgli svojo pamet in svojo vest, kakor škodljivo breme na tej poti do kruha. Tisti, ki so Boga samega zasmehovali, kleče pred njegovimi nevrednimi hlapci; prej kletev, zdaj molitev; beseda pa je votla prej ko slej, zakaj njih srce je prazno. Tako se je zgodilo od setve do žetve. Pa če se vreme nocoj zasukne, bodo preklinjali, ki so še davi molili. Nova resnica je obsenčila svet, izku- šen človek mi jo je razložil: hlapčuj, da bo napojen in nasičen, ter nič ne izprašuj, kdo ti je gospodar in kaj ti ukazuje! Hlapci, ki so se radovoljno prodali, pa so bolj goreči od gospodarja samega. Gospodar se prekriža, hlapec moli rožni venec; gospodar moli očenaš, hlapec opravlja devetdnevnico. Bolj skrbnih varuhov nima neumnost; noč in dan stoje pred njenimi durmi, da je ne zaloti beseda od zunaj ter ji ne zmoti vernega srca ...

KALANDROVKA: Čez vero šimfa!

KALANDER: Molči, baba!

ŽENSKE: Čez vero šimfa! Čez vero šimfa! Hrup.

JERMAN: začuden Nisem govoril o veri ...

DELAVEC: Dali so jim znamenje! Pokaže na duri v ozadju. Tam so jim dali znamenje!

JERMAN: Prijatelji -

GLASOVI: Molči! - Nehaj, šolmašter! ženski glasovi Antikrist!

ŽENSKI GLAS: v hipni tišini, tako da se jasno čuje Mati mu umira, on pa Boga preklinja! Od tod do konca se vrši vsa stvar v hrupu in zelo hitro, tako da beseda prehiteva besedo.

GLASOVI: Nehaj, šolmašter!

NACE: Kristjani, ljubi moji, ne takisto -

JERMAN: je stal za trenutek osupel Kakšna je bila beseda, ki ste jo rekli? Kaj ste iznaš li, da bi me do dna ranili? - Hlapci! Za hlapce rojeni, za hlapce vzgojeni, ustvarjeni za hlapčevanje! Gospodar se menja, bič pa ostane in bo ostal na vekomaj, zato ker je hrbet skrivljen, biča vajen in željan!

GLAS: od okna Ali ste možje, da poslušate?

GLASOVI: vsivprek Lákot! - Ti nas boš zmerjal? - Na cesto! - Udarite!

JERMAN: stopi z eno nogo na stol, z drugo na mizo Hlapci! Med vas bi Kristus ne prišel z besedo, pri- šel bi z bičem! Norec, ki se je napravil, da bi vam odklepal to pamet devetkrat zaklenjeno -

GLASOVI: Zadosti je! Kdo je hlapec?

ŽENSKI GLASOVI: Ali ste možje ali niste? Ali da ga me razpraskamo? Možje so vstali; kozarci zazvenče; miza v ozadju se je bila prevrnila.

DELAVEC: Kamenje! Zaprite okna!

KALANDER: Gospod, nehaj!

GLASOVI: Kdo je hlapec? - Udarite!

JERMAN: Hlapci, obsojeni za hlapce -

GLASOVI: Kdo? Čaše žvenkečejo, lete proti Jermanu: nenadoma se prime za glavo in omahne s stola.

NACE: Ne greha, ljudje krščanski, ne greha! Ne krvi! Kmetje ga sunejo v stran in silijo proti Jermanovemu omizju.

GLASOVI: v ozadju Ubijte ga!

DELAVEC: Ranjen!

ŽUPNIK: stoji visok in širok med durmi v ozadju Vade in pace!

KALANDER: je bil prijel Jermana pod pazduho ter ga potisnil skozi duri na desni; stopi pred duri in prime stol v roko Jaz sem Kalander, kovač; kdo bi rad še kaj vedel? Ljudje se umaknejo.





Peti akt


Jermanova izba. Zvečer; na levi mizi sveča, na pisalni mizi svetilka.

LOJZKA: stoji ob mizi na levi in naliva čaj; Geni sedi za pisalno mizo; Jerman od leve.

GENI: Prah je na teh papirjih.

JERMAN: In prah ostane. Kaj je treba še na dalje pisati? Tam se je končala zgodovina slovenskega naroda.

GENI: bere: ... "Kar je ostalo, je bila smrdljiva drhal. In mi smo vnuki svojih dedov."

JERMAN: Roka je napisala resnico, še preden je srce občutilo vso njeno žalost. Drhal je natanka in ne zamudi nikoli: komaj sem usta odprl, da bi jo razžalil, se je že maščevala.

GENI: vstane Kdaj nastopiš ta križev pot?

JERMAN: Še nocoj, mislim.

LOJZKA: Kam nocoj?

JERMAN: Ne bi rad odlašal. Kaj bi še? Ali bi sedel in čakal in premišljeval pred ogledalom svojo bridkost? Če je treba na pot, kar palico v roko pa zbogom - brez mokrega slovesa. Tako bo ta pot kratka in ne preveč težavna. Bal sem se je, ko je bila še daleč, zdaj pa sem skoraj vesel, da je blizu ta ura.

LOJZKA: Nocoj na Goličavo?

JERMAN: Kam?

GENI: Ne v paradiž! Pod noč se napravlja na pot, pa izpraš uje kam! Daleč bi ne prišel nocoj.

JERMAN: Kdo je rekel, da na Goličavo?

LOJZKA: Pij in vzdrami se ... že dolgo nisi spal.

GENI: Tudi jaz bi ne spala sladko, če bi me za božič v zamete gonili. Sede in pije. - Blagor se meni, ki opravljam ta sveti posel le zategadelj, ker bi se mi drugače zehalo na svetu. Ali se spominjaš, kako smo pisale nalogo o svetosti in vzvišenosti učiteljskega poklica? Jaz sem bila pohvaljena, ker sem najbolj lagala ... ne besede o hribih in hribovcih, ne o zakrpanih bluzah, ne o pošvedranih petah, ne o krompirju v oblicah, ne o dolgih jezikih, ne o zarobljenem nadzorniku ... o, koristna je bila tista naloga, zdaj se je izkazal njen namen: kdor se ni zgodaj naučil lagati, se bo dolagal s težavo do definitivnega lažnivca. - Meni je zagrenilo.

LOJZKA: Zagrenilo ti je, ker imaš dom. Nam bi ne smelo. Blagor se tebi - stopila boš pod gorko streho, če se ti zazdi, da je pot težavna in vreme slabo. Mi bomo hodili do konca ... še vzdihovanje nam bo trudnim prepovedano.

JERMAN: Dovoljena je smrt.



LOJZKA: Nagla smrt. Kaj bi gospodar z bolehavim hlapcem?

JERMAN: Vse so modro uravnali: nagla smrt je posebna milost božja. - Koliko je še do božiča?

LOJZKA: Tri dni do svetega večera.

JERMAN: Že? Čas je zvest hlapec, ni ga treba klicati. Zmerom je človek pripravljen, a ko pride ura, pride prezgodaj.

GENI: Kadar boš delal dolgove za to pot, se oglasi tudi pri meni.

JERMAN: Lepo zahvaljena. Ali na tej poti ne bom zapravljal.

ZDRAVNIK: od leve; Jerman stopi k njemu.

ZDRAVNIK: Jaz sem opravil, drugo naj opravita župnik in Bog. Kaj bi govorila učenost, kjer je sodila natura?

JERMAN: Da je torej res, prav res že treba na pot?

ZDRAVNIK: Kako mislite ... na pot?

JERMAN: Ne vem, gospod doktor, kdaj da vam povrnem vse dobrote. Mislim, da nikoli.

ZDRAVNIK: Nisem jih zapisaval, teh dobrot. - Mu seže v roko. Kdo bi se prerekal z Bogom? Sodil je, pa je sojeno. Tolažbe vam ni treba, saj ste bridkosti vajeni.

GENI: Res vajen - še prehladil bi se, če bi stopil iz plohe pod streho.

ZDRAVNIK: Ali prav ni bilo ... prav ni bilo ... slabo ste ravnali ...

JERMAN: ga prime za roko Razložite ... kako da sem ravnal ... kako da je bilo treba ravnati ... Lojzki.

Nalij mu čaja! ... Razložite! V mojem srcu je namreč taka misel ... huda misel, gospod ... nagle smrti vredna ... Rad bi jo slišal iz vaših ust. Ponudi zdravniku čaja.

ZDRAVNIK: Bolni ste ... še ta skodelica vam je pretežka ... To navadno in nečedno življenje vam je stopilo v du- šo, vas je hudó ranilo ... ne znate živeti, ne znate! Človek je človek, najprej kruha in vina, vse drugo je senca. Tisto prepričanje in tako dalje, vse tisto je le suknja - kaj suknja, kvečjemu dežnik! In pa tudi jaz sem zdravnik, veste - tudi za zdravje, posebno za prebavljanje je koristno, da človek časih, takole za tri in za tri leta, malo zaobrne, tako rekoč obnovi svoje prepričanje - kakor se tudi kri prenavlja ...

JERMAN: Ne, te modrosti ... te nisem željan. Ali tisto mi razložite, vdano vas prosim: da, recimo, nisem ravnal tako, kakor sem ravnal ... ne?

ZDRAVNIK: Da ste drugače ravnali ...

JERMAN: Ali mi lahko prisežete, ali mi lahko daste pisano potrdilo, da bi bil rešil svoji materi le en dan - kaj? - le eno uro, le en sam hip življenja?

LOJZKA: vstane Ne besede ... ne odgovorite!

ZDRAVNIK: Kaj bi rekel? Če stvar preudarimo ...

JERMAN: Le eno uro? Le en hip?

ZDRAVNIK: Mogoče je.

JERMAN: Zahvaljeni! Spremi zdravnika do duri ter se vrne.

69

JERMAN: si ogrne suknjo Po župnika stopim, Lojzka; ostani za varuha!

GENI: vstane Do farovža te spremim.

JERMAN: Z menoj na cesto, z nevernikom, pa še o mraku?

GENI: Na krščansko pot.

JERMAN: in Geni odideta.

LOJZKA: gre k pisalni mizi, vzame v roko papir; tiho Draga moja, od srca pozdravljena ... To si ti, pozdrav iz trpljenja! Komaj da je solza posušena ...

HVASTJA: iz ozadja, culo v roki.

LOJZKA: sedi Odkod ti ... v te žalostne kraje?

HVASTJA: pride bliže, na levo, in postavi culo na stol Pomislil sem, da je popotniku prijazna beseda več ko cekin, pa sem prišel.

LOJZKA: Tolažit: ne zameri, duša, da smo te ubili.

HVASTJA: Ljudje, ki imajo ženo in troje otrok, ne ubijajo nikogar.

LOJZKA: vstane Kaj je srce v tej črni suknji?

HVASTJA: sede na levi Bilo je, mislim. Srce in duša in prepričanje in tisto - za mlade ljudi. Naj se mladina zabava! Jaz sem star in oženjen in imam troje otrok. Prepričanje je kakor smetana - kaj bi z njo, če mleka ni?

LOJZKA: Zatorej je boljše, da se človek odpove smetani ... zaradi mleka.

HVASTJA: Zares. Najprej se mu zdi sramotno, kasneje še kočljivo, nazadnje pa naturno. Kadar je človek oženjen in ima troje otrok, ga obide spoznanje, da je vsaka beseda, bodi še tako lepa in gosposka, le metafora za poglavitno besedo: kruh.

LOJZKA: Grenak je, ta evangelij radovoljnega suženjstva ... Čemu živeti?

HVASTJA: Kaj izprašuje drevo v samoti: čemu rasti? Raste, doraste, strohni ... Bog sam ve, čemu ga je bil tja postavil.

JERMAN: in župnik iz ozadja; župnik gre molče preko sobe ter odide na levo.

JERMAN: Prezgodnji si, če si prišel kropit.

HVASTJA: Prišel sem, da ti v roko sežem. Pot bo grenka, tretjino bi hodil zate ... le tretjino, ker sem star in nadložen.

JERMAN: Prisrčno zahvaljen za to blago tretjino ... ali pot je ena in nerazdeljiva, kakor Bog in kakor smrt.

HVASTJA: Pomislil sem, da boš na tej poti truden, lačen in žejen, zato sem ti prinesel kolin, pohlevnih kolin, kakor so pač koline iz rok človeka, ki je oženjen in ima troje otrok ...

JERMAN: Hvaležen sem ti za koline, hvaležen tudi za prijazno misel; ali na tej poti, kakor bo grenka, mi ne bo treba ne sočutja in ne kolin. Odpusti mi, da sem te žalil, kakor so te žalili drugi, tebe in tvojo črno suknjo. Ali bil sem še mlad, izpraševal sem ljudi po veri ter jih sodil po jeziku ... zdaj vem, da dobro vino ne rabi imena. Mu seže v roko.

HVASTJA: Ali zaradi kolin -

JERMAN: Res, prijatelj, ni mi jih treba.

HVASTJA: Zaradi kolin bi rekel, da človek zvečer nikoli ne ve, če bo zjutraj lačen. Bog ti je poslal hudo misel, iz oči ti gleda; in Bog jo bo vzel o pravem času. Gresta v ozadje, HVASTJA: odide.

JERMAN: Zdaj, Lojzka, pa mi še ti roko daj, obedve roki mi daj.

LOJZKA: Ne mudi se mi, ne bila bi še rada sama; strah me je te noči.

JERMAN: Zakleni se v izbo, name se spomni ob večerni molitvi, pa se bodo srečale najine misli na sred poti.

LOJZKA: Jaz vérujem, da se duše pogovarjajo in da se misli pozdravljajo. Sinoči, blizu pred polnočjo, sem te slišala. Zaihtel si.

JERMAN: In ti si ogrnila plašč in si odprla duri.

LOJZKA: Da grem k tebi. Nato sem se spomnila, da je blizu polnoč.

JERMAN: Takrat sem žalosten sédel, da ti napišem dolgo in grenko slovo. Ali komaj sem te prijazno pozdravil, mi je bilo srce nenadoma vse lahko in veselo. Tako me je ozdravila čista misel nate.

LOJZKA: Le iz samote si me klical; ali kadar govoriš z menoj, se tvoje besede skrivajo. Kakor zlato bogastvo zaklepaš svoje trpljenje ... odkleni ga zvestim očem!

JERMAN: Tako je daleč za menoj, da ga še komaj sam poznam. Kakor da mi je butara padla od ram; ne čutim je več. - Nekoč sem bil mlad; kdaj je bilo? Pred tisoč leti, se mi zdi. Nekoč sem imel mater; nekoč sem imel prijatelje; tudi ljubico sem imel. Nekoč je bilo življenje pred menoj, kakor - cesarska cesta v soncu. Kdaj je vse minilo? Bog sam vedi. Kakor da je bil veter perjiče z dlani odpihnil - bilo je, ni ga več. In tudi spomina ni več, in tudi trpljenja ni več; tako je srce pusto in zaspano, da se mu še vzdihovati neče. Zaspano je ... ali ni sladka tista trudna dremavica, ko človek komaj oči zatisne, pa že ugleda zaželene sanje? Rad bi jih že gledal ... daj roko!

LOJZKA: Poslavljaš se kakor na vekomaj.

JERMAN: Človek nikoli ne ve, kdaj da ga zaloti poslednji spanec ... Odzdravi mi, kadar boš slišala moj pozdrav!

LOJZKA: Nocoj ne bom luči ugasila; čakala bom na tvoj pozdrav!

JERMAN: ji stisne obedve roki Pojdi ... Bog in sreča s teboj!

KALANDER: potrka in stopi v izbo.

KALANDER: Ne zameri, gospod; ampak podnevi bi zijali za človekom.

JERMAN: Kaj bi povedal?

KALANDER: Dvoje. Tistega sem iztaknil, ki te je ranil. Kaj bi z njim?

JERMAN: Prav je storil Hvastja, da je kolin pri nesel. Ná, daj mu kračo in potice; naj nikar ne zameri, da je slabo zadel.

KALANDER: To je eno. Ali drugo: za praznike, mislim, da bi napravili zborovanje.

JERMAN: Kaj?

KALANDER: Zborovanje. Zadnjič nas je bilo troje, zdaj nas bo sedem Antikristov.

JERMAN: Jaz ne bom več zboroval. Ne bi rad hudega slovesa. Glej, napravljen sem na pot ... daj mi roko! Pogleda njegovo roko. Za dve moji! Ta roka bo kovala svet ... Ne, jaz ne bom več zboroval. Vi, ki imate v srcu mladost in v pesti moč, vi glejte! Ob vaših plečih bo slonelo življenje, moja so odpovedala ... star sem in zaspan ...

KALANDER: Če ti bo treba prijatelja, gospod, ne pozabi name.

JERMAN: Spremi jo! Pojdita! Pred durmi. Še enkrat mi daj roko, Lojzka ... potrpi, da ti pogledam v oči ... za ta žalostni adijo ... Pojdi, pa sladka ti pot!

LOJZKA: in Kalander odideta.

JERMAN: gre počasi k pisalni mizi in ugasi svetilko Rajši bi, da me je upihnila burja, dokler sem gorel ... žalostno je, sam v sebi zaspati ... ugasniti v praznoti, luč brez olja ...

ŽUPNIK: od leve; obadva govorita zelo tiho.

JERMAN: Zahvaljeni. In odpustite, kolikor sem vas žalil.

ŽUPNIK: Ali zna te še moliti očenaš?

JERMAN: Še bi ga molil.

ŽUPNIK: Molite nocoj.

JERMAN: Vi poznate take reči, sodite jih po božji pravici, ki je nezmotljiva: če sem človeka prikrajšal za trenutek življenja - bil je pač greh?

ŽUPNIK: Greh je bil.

JERMAN: Če za trenutek ali za tisoč let -

ŽUPNIK: Greh je bil.

JERMAN: In da je bil tisti človek mojemu srcu nadvse drag ... da je bila, recimo, moja mati ...

ŽUPNIK: Pokleknite nocoj in molite ... Bog je kakor popotnik: željan je prijazne besede in jo povrne.

JERMAN: Še nazadnje, gospod, še to mi povejte: če bi zdajle pokleknil in molil -

ŽUPNIK: Bi vam bilo odpuščeno.

JERMAN: In tisti trenutek bi bil povrnjen? Morda še devetkrat?

ŽUPNIK: Bog je usmiljen.

JERMAN: Pa če bi jezik govoril, kar bi govoril, in bi v srcu ne bilo ne molitve ne kesanja -

ŽUPNIK: Bi vam ne bilo odpuščeno.

JERMAN: Bog je trd in pravičen: jezika ne mara, srce terja. Obadva v ozadje.

ŽUPNIK: Blagoslov na pot! ln če bi vam srce olajšala ta beseda: govori počasi kakor ste vi storili, bi storil jaz, nevredni služabnik božji!

ŽUPNIK: odide.

JERMAN: Še trdi Bog je usmiljen, kakor je pravičen. Stopi na levo; sveča sveti izza zagrinjala.

JERMAN: v izbi na levi Mati! - Le enkrat še name poglejte, mati! Le eno besedo še recite, le enkrat se nasmehnite! Odmor.

Pred vami klečim, glejte, mati; roké sem sklenil, glejte, mati! Le eno besedo, le en pozdrav! - Odmor. Mati! Storil sem, kakor je srce ukazalo; laži me niste učili; moje srce je od vašega srca; iz srca pa je misel in beseda. Mati! Če ukažete, da molim, molil bom; če ukažete, da se postim, postil se bom; ali ne ukažite, da to srce zamenim za kamen ... Odmor. Mati, vaša roka je v moji, ali mrzla je in se ne gane. Usmiljeni ste bili, kadar sem grešil; zdaj niste usmiljeni, ko mi je težko od tujega greha ... Mati, na vaša usta gledam - o, ne besede; že nasmeh bi me blagoslovil ... o mati, bolj nego prej bi rad blagoslova in ljubezni ... bolan sem in slab, besede materine željan ... o mati, nikar na pot, dokler me ne blagoslovite ... Odmor. Usta so mirna, oko molči ... Vstani, popotnik, brez blagoslova!

JERMAN: od leve, vzame svečo, nese jo do pisalne mize; pogleda na steno, kjer visi razpelo Tam si? Nikoli še te nisem videl ... pozdravljen mi, Nazarenec, zdaj te poznam, tebe in tvoje srce! ... Odpre miznico in vzame revolver. Komu bi rekel zbogom? Kdo bi odzdravil, če bi ga pozdravljal?

MATERIN GLAS IZ IZBE: Franc! LOJZKIN GLAS OD ZUNAJ: Franc!

LOJZKA: iz ozadja, v plašč ogrnjena.

JERMAN: Slišala si! Duša, dekle, žena! Daj, da naju blagoslovi ... Za novo življenje blagoslovi! Z njo proti levi.

PRVO DEJANJE


Soba z glavnim vhodom na desni. V ozadju na desni obednica, na levi vrata s sobo Jakoba Rude. Na levi strani dvoje oken na vrt. Na desni spredaj soba Ane. Pohištvo je lepo, a ne bleščeče elegantno: - kakor so ravno boljše sobe na deželi; barva tapet, preprog itd. je zamolkla. - Pozorišče ostane isto med vso igro





Prvi prizor


Ana. Košuta

ANA Prav imate, da odhajate; Bog z vami! Tukaj ni več varno ... A kam se obrnete?

KOŠUTA (človek star in suh, z neznatnim, obritim obrazom, v obnošeni obleki; napravljen, da odide) Za prvi čas nimam nič natančnega.

ANA Povejte mi samó to, Košuta ... po pravici! Vi ste služili pri nas toliko let, imeli ste v rokah vse račune ... povejte mi, ali ne ostane nič, čisto nič?

KOŠUTA Nič ne.

ANA Torej ... srečno pot, Košuta!

KOŠUTA Ne mislite, gospodična Ana, da bežim iz hiše, ker prihajajo upniki. Jaz sem prestar in naposled bi se živelo kakorkoli. Toda meni je tukaj zaduhlo, mene je strah. Prestajal sem, a zdaj me grabi za grlo.

ANA Strah vas je?

KOŠUTA Zdi se človeku, da mora hoditi tod okrog s povešeno glavo in pridržano sapo. A jaz bi rad dihal. Zdravstvujte ... In še to: - ker nimate nikogar, ki bi vas ljubil, skrbite sami, da ne napravijo bankovca iz vas. Na očeta se ne zanašajte; on je brez vesti umoril vašo mater.

ANA Kaj govorite, Košuta?

KOŠUTA To je bil navaden umor. Ali je nisem gledal dolga leta, kakó je upadala? Ona je umirala od zapuščenosti, dom se je rušil, - in on je živel veselo po svetu in zapravljal svoj denar. Kadar je prišel za par dni s hrupom in šumom, - ali ni pričakovala od njega kakor otrok ljubeznive besede in se tresla, da ne odide prehitro? ... In vse tiste njene solze in tisti žalostni dnevi, - to so zdaj strahovi, ki hodijo tod okrog. Rešite se, če se morete!

ANA Vi ste strašni, - zakaj mi pripovedujete to?

KOŠUTA In zdaj je prišlo nádenj, kakor je moralo priti ... zdaj, ko se podira strop nad njim. Vi imate take oči, kakor jih je imela vaša mati; ustvarjene so samó za solze. Pojdite od tod, čim preje ... Zdravstvujte, gospodična Ana!

Marta od desne.





Drugi prizor


Prejšnja. Marta

MARTA Kje je Jakob? - Tam doli prihajajo vsi ... o Bog, kakšno življenje.

ANA Kdo prihaja?

MARTA Delavci iz tovarne: denarja zahtevajo ... jaz se bojim zanj, - ves je že iz sebe ... vi bi jih potolažili, Košuta, in zdaj odhajate od nas ... ves svet nas ostavlja.

KOŠUTA Tu se ne dá tolažiti; nihče ne mara besed namesto denarja. Bog z vami! (Odide na desno).





Tretji prizor


Ana. Marta

MARTA Da bi mogel človek tako odtod ... kam daleč stran. Kakšno življenje! - Ali Ana, jaz bom govorila s tabo; vse se lahko spremení.

ANA Kakó bi se spremenilo, tetka Marta?

MARTA Poslušaj, Ana ... Ali moreš pogledati svojega očeta, da bi te v srcé ne zabolelo? Vsi moramo poginiti ... kakó gremo zmerom bolj navzdol. In vse je zdaj v tvojih rokah ... Kje je Jakob Delavci so na koridorju, - poglej na vrt!

Ana pride do vrat v obednico.

Jakob Ruda iz obednice.





Četrti prizor


Prejšnji. Jakob Ruda

RUDA (precej velika, suha postava; polna temna brada, sivo melirana; visoko čelo je nerodno pokrito s temnimi, redkimi lasmi; ogrnjen s sivim površnikom; mehak črn klobuk) Ali še ni bilo Broša?

MARTA Broša?

RUDA Rekel je, da pride ... da ima nekaj posebnega. (Težki koraki na hodniku, trkanje). Kdo je zunaj?

MARTA Delavci iz tovarne.

TROJE DELAVCEV (od desne).





Peti prizor


Prejšnji. Troje delavcev

RUDA Bog vas sprimi; kako se vam godí?

PRVI DELAVEC Slabo, gospod Ruda.

RUDA Meni tudi. Zdaj je sploh slabo življenje na svetu. A odkod to veselje, da vas vidim?

PRVI DELAVEC Stvar je taka. Čakali smo na plačo dva tedna in zdaj ne moremo več.

RUDA Kaj torej mislite storiti?

DRUGI DELAVEC Jaz imam otroke domá.

RUDA Zgovorite se z Bogom, ki je blagoslovil vašo ženo. Toda povejte razločno, - kaj zahtevate od mene?

TRETJI DELAVEC Denarja.

PRVI DELAVEC Poslali so nas drugi in naročili so nam tole: dajte nam, kar ste nam dolžni in recite, ali naj delamo naprej ali naj nehamo. Tam doli je vse tako zmedeno, pozabljeno in brez vsakega reda, kakor bi ne bilo nobenega gospodarja več. Razšli bi se bili že davno, toda če zaprete tovarno, ostanejo ljudjé na cesti. Zató hočejo, da jim razložite, kaj mislite.

RUDA Čemú to, dragi moji? Storite popolnoma po svoji glavi, kakor se vam najbolje zdi. Če hočete delati naprej, - svobodno vam; delo krepí živce in ohranjuje svežega duhá. A če vam to ne ugaja, potem se lepo razidite in zaklenite vrata za sabo, - nihčè vas ne bo klical nazaj.

PRVI DELAVEC Ali je to resno?

RUDA Za Boga! Kaj sem govoril s smehljajočim obrazom?

DRUGI DELAVEC Kje je naš zaslužek?

TRETJI DELAVEC Mi nimamo kruha.

RUDA Jaz imam še manj; jaz nimam zraka, da bi dihal. Resnično vam povem, jaz nimam ničesar. Zdaj gostujem tukaj samo za silo; jutri ali pojutrišnjem odidem odtod s palico v roki in z vrečo na rami. Niti suknja na meni ni več moja. A siromaki, vi se mi smilite, - gotovo! Kruha nimate? - Da vidimo. (Izvleče denarnico). Ana, obrni svoj žep; morda dobimo toliko, da kupite bonbonov za otroke -

ANA Ah, oče!

RUDA Ničesar? Žalostno! Jaz nisem mnogo na boljšem. A poskusimo drugače. Stopite, prijatelji, tu sem. Ali niso to krasne slike? Kupil sem jih pred leti in ne spominjam se več, koliko sem bil dal zanje. Starinar jih morda vzame, ali kdo drugi, ki ima veselje nad takimi stvarmi. Nočete?

MARTA Jakob! - Potrpite, prosim vas, ljudje, in pojdite.

RUDA Kadar boste lačni, - tam so moje njive; mislim, da je ostalo še nekaj na njih. Zarad mene izpraznite lahko tovarno; jaz ne bom zahteval računov; skratka, - pomagajte si kakor si morete ... (S spremenjenim glasom; nenadno). Pojdite torej, - in tam doli povejte: samo še par dni, potem boste dobili, kar se vam spodobi. Pojdite!

Delavci odidejo.





Šesti prizor


Ana. Marta. Ruda

MARTA O Bog, kam naj pobegnemo! - Jaz bi hotela, da bi nič več ne videla in ne slišala.

RUDA Ti imaš previsoke želje; to ni tako lahko. Zatisni oči in videla boš še več ... Ali dà, - treba je misliti ... misliti. Denimo vse na stran, kar diši po različnih mehkih čutih. Vzemimo stvar suhoparno in enostavno kakršna je ... Kadar nam pokažejo duri, tedàj je najbolj pametno, da se ločimo; čemu bi gledali drug drugemu v obraz? Ti, Marta, dobiš lahko zavetje, službo kjerkoli; morda te potrebuje župnik, najin brat. Jaz ... jaz pojdem prežvekávat svoje življenje v kako pisarno. - Tiho o tem, - fej! Rajši vrv okrog vrata. (Ani, mehko) Anica, ubožica, kakšna je tvoja mladost.

ANA Recite oče, kaj naj storim?

RUDA Pojdi igrat na klavir in igraj kaj veselega in ničesar ne misli. Tvoje čelo je tako resno, - to je prezgodaj. Smehljaj se, Anica!

ANA Ali niste ničesar zahtevali od mene, oče?

RUDA Jaz? - Ne.

Ana v svojo sobo na desno.

Dobnik od desne.





Sedmi prizor


Marta. Ruda. Dobnik

RUDA Bog te sprimi, Dobnik; samo ti si mi ostal zvest v teh žalostnih časih. - Idi, Marta, in ne premišljuj veliko; to ni zdravo in ne koristi nič. (Marta v obednico).

DOBNIK (debel, rdeč človek, govori mirno in počasi) Torej ti nikakor nočeš -

RUDA Ne, jaz nikakor nočem. Tvoja pomoč bi me ne rešila. Verjemi, da ni zame nobene rešitve. Z denarjem, ki mi ga ponujaš, bi plačal samo najsilnejše dolgove, - a to bi ne oviralo razpada niti za trenotek. Grešil sem nad svojim domom in zato je naravno, da se podira nad mano.

DOBNIK Zdaj si torej fatalist. Sploh pa priznavam, da misliš jako pametno. Prišel si do spoznanja vsekakor prepozno. - - Kaj si torej sklenil? Ali boš čakal, da te vržejo na cesto?

RUDA Kaj mislim storiti? Predstavljati si ne morem, da bi šel kedaj odtod. Zdi se mi, da zunaj ni zraka, da bi mogel živeti tam med ljudmi, s sramoto in kesanjem na ramenih. Ne, zdaj ne morem odtod.

DOBNIK In prej je bila stvar drugačna?

RUDA Ti mi nisi oprostil nikdar; in prav si imel ... Zdaj stojé pred mano jasno tisti dnevi, kakor bi bili včeraj, - in vendar je minilo dvajset let.

DOBNIK (hitreje) Čemu govoriš zdaj o tem? Jaz nisem pozabil ničesar, - a ne dotikaj se teh stvari ... Ona te je ljubila,- prišel si pred njo nenadno, eleganten, duhovit mož, - to ni bilo nič čudnega. Jaz sem se vdal v svojo usodo, kakor je bilo ravno mogoče. Dobil sem pozneje celo drugo nevesto. Jaz imam zmerom toliko humorja, da mi nezgode ne škodujejo, - in kakor vidiš, se pošteno redim ... Sploh je neumno, da bi govoril s plešo na glavi o starih, zaljubljenih urah. Pusti jih pri miru ... Najmanj pa imaš vzroka, da bi govoril o svoji ženi. Jaz na tvojem mestu bi se ne spominjal rad nánjo.

RUDA Ti si jo videl velikokrat pred njeno smrtjo, - kakšne so bile njene oči?

DOBNIK Zdelo se mi je, kakor da so objokane.

RUDA Tako se ti je torej zdelo. In njen obraz je bil suh in bled?

DOBNIK Kakor iz sivega kamna. Stala je vsako jutro na pragu, devala roko na čelo in gledala, če prihaja pismonoša iz Retovja. Ona te je ljubila.

RUDA Resnično, to bi se dalo misliti ... A da bi si ti mogel predstavljati, kako krasno sem živel jaz tiste čase. Najšumnejša mesta, najveselejše družbe, najboljša vina in najdražje ženske. To se je kàr takó vrtelo pred mojimi očmi ... Povedal si mi nekoč, da si nesel ti sam brzojavko na pošto, ko je umrla Marija; če si jo bil sam sestavil, tedaj se je izkazala v nji vsa tvoja duhovitost. - »Tvoja žena je mrtva in te pozdravlja.« - Bodi odkritosrčen: ti si dobro slutil, kako si me udaril s pestjo ... Ti praviš, da me je ljubila?

DOBNIK Če se sodi tako, kakor bi se videlo z navadnimi očmi, tedaj je ti nisi ljubil. Na svetu je mnogo takih, ki se zaljubijo šele v mrliča.

RUDA Molči, za Bóga; jaz nočem, da bi slišal samega sebe ... A stopi sem k oknu. Časih na véčer, praviš, da je sedela Marija tam nad vodo, na óni skali. Kaj je takrat mislila? Ali je ni bilo strah te strašne globočine, te črne vode, ki leži tam doli tiho, kakor strjena kri?

DOBNIK Na obrazu se ji ni poznala groza. Gledala je doli s čisto mirnimi očmi.

RUDA Zakaj, misliš, da se ni odločila? ...

DOBNIK Kako? ...

RUDA Ti me razumeš ... A povej mi ti, ki si čisto hladen in miren človek, - povej mi, da mi ne ostane ničesar več. V meni je namreč toliko umazane bojazljivosti, da nočem spoznati jasno, kako sem popolnoma nepotreben na svetu. Jaz potrebujem koga, ki bi mi povedal, da bi se spalo najlažje tam doli, - globoko doli med skalami, na mehkem mahu, na dnu vode. Ne bilo bi se treba bati, da bi odneslo moje truplo kam v dolino ... In tam je temnó; ne vidi se nikamor in ne sliši se drugega, kot šumenje hrastov visoko nad skalami ... To bi bilo čudovito.

DOBNIK Zdi se ti, da je vse izgubljeno zate?

RUDA Zame je vse izgubljeno.

DOBNIK Tedaj bi bil svèt jako lahák, a na vso nesrečo imaš otroka in to je sitno.

RUDA (po kratkem odmoru, zamolklo) Ostavi me.

DOBNIK (vstane) Mogoče je seveda, da se obrne vsa stvar zelo veselo. Pravijo, da je Broš zaljubljen v tvojo hčer. In Broš je bogàt.

RUDA Prijatelj, ti imaš strupene oči. Ti vidiš dobro, koliko sem vreden in kakšno pobalinstvo bi bil v stanu napraviti.

Alma od desne.





Osmi prizor


Prejšnji. Alma

ALMA (za sceno) Ana! (Odpre vrata). Oprostite! - Ah, papa?

RUDA Dober dan, gospodična Alma. (Odpre vrata v Anino sobo). Ana! - (Dobniku) Hvala tedaj, - tvoje pomoči ne morem vzprejeti.

DOBNIK (Almi) Ti si prišla pome?

ALMA Ne papa, niti vedela nisem, da ste tukaj; prišla sem h gospodični Ani.

DOBNIK (Rudi) Kakor drago. Če sem te žalil, oprosti.

RUDA (stisne mu roko) Nisi me žalil. Hvala torej še enkrat. -

Dobnik odhaja.

Ana iz svoje sobe.





Deveti prizor


Alma. Ana

RUDA (Ani) Kadar pride Broš, pokliči me. (Almi) Klanjam se. (Odide v svojo sobo).

ALMA Ana, prihitela sem k tebi na vso sapo ... Ali je res?

ANA O čem govoriš?

ALMA Ah ... no! Kaj res misliš, da se dá skrivati kaj takega? Za Bóga, in jaz sem bila prepričana, da si ustvarjena svetnica, nuna, kolikor te je. A zdaj pripoveduj, pripoveduj vendar!

ANA Ničesar ti ne vem povedati, jaz sem popolnoma nedolžna nad tvojo skrivnostjo.

ALMA Tako! Dovoli torej, da ti razodenem čudovito novico. (Tišje) Ti se možiš!

ANA Ah!

ALMA Kako se ti zdi? Ali ni to nekaj strašnega?

ANA Meni je docela neznano.

ALMA In to odgovarjaš s takim svetim, nedolžnim obrazom? ... Mi drugi grešniki smo vsaj odkritosrčni. Jaz na priliko ... ali imaš kakšno cigareto?

ANA Ne kadim.

ALMA Seveda ne; ti si filistejec. - Pa ne boj se, to pride še vse. - Tako življenje, kot ga boš imela ti! Jaz si samo predstavljam, kaj bi počela, da bi bila na tvojem mestu. Najprvo v Pariz, vsekakor v Pariz! Tam mora biti življenje - hoj! In ti s svojo lepoto, s svojim bogastvom, - vznemirjala boš pol svetá. Različni fraki se bodo sukali krog tebe, uniforme se bodo priklanjale ...

ANA Jaz te ne razumem.

ALMA Ne delaj se ... Broš vendar ne bo pustil, da bi umirala v tem dolgočasnem gnezdu?

ANA Broš?

ALMA Broš, desetkrat Broš, - kdo drugi? ... Ali ga ne pričakuješ ravnokar, - ali te ni sram, da se hliniš tako ... brezobzirno ... Róko ... da ti gratuliram; napravila si imenitno ... Pri nas, vidiš, ne gre tako gladko ... Tam doli, tisti inženirji ... to ni nič varnega. Železnica bo kmalu v kraju in potem lahko otresejo prah od svojih podplatov in gledale bomo za njimi z dolgimi obrazi ... Jaz se trudim po svojih močeh, da oklenem Koželja kolikor mogoče trdno ... a kdo vé, kaj se lahko zgodi; mamá je preveč nerodna in sili se vmes popolnoma po nepotrebnem ...

ANA A oprosti, Alma, ti si grozovita ženska.

ALMA (začudeno) Dà ... kaj delaš ti kako drugače?

ANA Kaj sem storila? Jaz te poslušam in meni je vse to čisto megleno.

ALMA Morda misliš, da ti bo kdo verjel, da si se zaljubila v Brošev obraz? ... Naravnost, Ana, - ljudje se čudijo, da je v tebi toliko vsakdanjega razuma ... Ne misli, da se kdo zgraža nad tabo; nikakor ne! A tega bi si doslej ne sanjala o tebi živa duša ... Napósled imaš prav. Broš je menda neizmerno bogàt.

ANA (vznemirjena) Ali je to resnica?

ALMA Kako?

ANA O njegovem bogastvu.

ALMA Ha, ha ... torej nisi še popolnoma na jasnem? ... O ti! A potolaži se; čudovito je bogat; trgovec, podjetnik, kakršnega ni več na svetu ... Lahko si mirna!

ANA (gre v stran, zakrije z roko oči) O Bog!

ALMA Dà, dà, - človek ima pri takih stvareh še zmerom nekaj neumnega v sebi. - Ali te je Dolinar že videl?

ANA (obstane) Ivan?

ALMA Torej ne veš, da se je vrnil? - Godi se mu, kakor zasluži. Čemu se je šel potepat po svetu! ... Kaj ti ni nič pisal?

ANA Ne.

ALMA Danes je bil pri nas, spodaj v gostilni. Govorili so ravno o tebi in Brošu; on je nekaj časa poslušal, nato pa je vzel klobuk in odšel. Bil je bled kakor zid.

ANA Kaj se je zgodilo z menoj, o Bog! Reci Alma, kaj hočem storiti?

ALMA Ah, ti si otročja; jaz bi ne premišljevala veliko. Saj ni treba, da odsloviš Dolinarja ledeno in mrzlo ... Razumeš? -

ANA Ali je bil v resnici on? Ali si ga videla s svojimi očmi?

ALMA Gotovo, toliko se v tem času ni spremenil, da bi ga ne poznala več ... A zdaj je slaven umetnik, imeniten slikar, medtem, ko je bil prej čisto navadna tápica ... Lahko boš ponosna na takega častilca ...

ANA Oh meni je težko ... Jaz tega ne morem prenašati ... Prosim te, ne muči me ... Ali ne, to vse ni res, to ne sme biti. Čemu bi se morala uničiti ravno jaz? ... Jaz ne potrebujem bogastva ... naj razpade vse ... naj prodajo dom, naj nas razženejo po svetu, - kaj to mene briga ... Bankovec bodo napravili iz mene, tako je rekel Košuta ... O - oh!

ALMA Ali Ana, za Bóga -.

Marta iz obednice.





Deseti prizor


Prejšnji. Marta

MARTA Ana, samo besedo ... oprostite, gospodična Alma...

ALMA O, prosim! (Odpravlja se).

ANA Kaj zahtevate, tetka Marta?

MARTA (Almi) Takoj pride na vrt, čez trenotek ...

ALMA Torej te počakam. (Odide skozi obednico).





Enajsti prizor


Ana. Marta

MARTA Jaz ne vem, Ana, odkod bi vzela besed, - kako bi ti povedala ... Zdaj prihaja Broš; ali veš, čemu prihaja?

ANA Čemu?

MARTA Ana, jaz ti ne prigovarjam. Ti imaš čisto svobodno voljo. A reci samo eno besedo, reci samo »da« ali »ne«, in vse kar imamo, je rešeno ali izgubljeno ... (Po kratkem odmoru). Ti ne odgovoriš?

ANA (trudno) Kaj hočem odgovoriti?

MARTA O bog, mene peče v srcu; jaz ti ne morem razložiti tako jasno, kakor bi hotela ... A moja vest je čista, jaz ne mislim ničesar slabega ... O, da je moralo priti tako daleč ... Tako življenje! ...

ANA A jaz ne morem ... ne morem ...Kaj hočete storiti z mano?

MARTA Ne žali se, ubožica; misli si, da so bile vse to samo besede ... In tako propademo, tako poginemo ... Ne, ti nisi vzrok tega; ti ne moreš pomagati ... O Bog, to je bilo še edino ... toda ne govorimo več o tem ... Jaz ti nisem rekla ničesar.

ANA O tetka, kako me ubijate ...

Nekdo trka

MARTA Naprej!

Peter Broš vstopi na desni pri glavnem vhodu.





Dvanajsti prizor


Prejšnji. Peter Broš

BROŠ (precej starikav človek, elegantno oblečen, bolj majhne postave, nanosnik, kozja brada, nekoliko pleše, krog usten neprestan smehljaj) Klanjam se, milostivi!

MARTA (zelo uslužno) Dober dan, gospod Broš ... Odložite, prosim; izvolite sesti ... (Ani) Zabavaj gospoda, dokler ne pride Jakob ... Tačas pojdem pripravit čaj ... oprostite, gospod Broš.

BROŠ Klanjam se.

Marta odide v obednico.





Trinajsti prizor


Ana. Broš

BROŠ Kako se počutite, gospodična Ana? Vaš obrazek je nekoliko truden.

ANA Hvala, počutim se dobro. Dovolite, da pokličem očeta.

BROŠ Ne mudi se, gospodična Ana ... Jaz bi rad vam samim ... a glejte, ljubeznive besede mi nečejo več tako gladko z jezika. Kljub temu, - verjemite mi, da vzpričo vaših čarobnih oči ne čutim nič manj vroče, kot najboljši trubadur.

ANA Kako izvolite?

BROŠ Ali niste zapazili že tisočkrat ... dà, - odlašal sem dolgo časa - s trpljenjem v srcu, verjemite mi ... Vi ste tako krasni, oboževanja vredni, popoln angel, - da si nisem upal do danes razločno povedati ... Toda zdaj, ko sem se bil namenil, da uredim to stvar ... skratka, - gospodična Ana, ali mi hočete verjeti, da vas ljubim?

ANA Dà.

BROŠ (poparjen, po kratkem odmoru) Ah ... in ... ali slutite, čemu prihajam k vašemu gospodu očetu?

ANA Dà.

BROŠ In ... dovolite, da govorim o vas?

ANA Dà. (Gre v ozadje, odpre vrata na levi). Oče! Gospod Broš bi rad govoril z vami ... (Brošu). Klanjam se. (Odide v obednico).

Ruda iz ozadja.





Štirinajsti prizor


Broš. Ruda

BROŠ Dober dan, gospod Ruda! - Nikdar še vas nisem pozdravil tako odkrito in od srca, kakor danes ...

RUDA Ah, to je krasno. Odvadil sem se že davno, da bi me pozdravljal kdo odkrito in od srca.

BROŠ To je lahko mogoče ... V takih razmerah se čuti človek nekako pozabljenega, osamljenega ... In pri vas, gospod Ruda, je to še posebno razumljivo ... Smrt gospe soproge vas je udarila presilno, in potem ... te gospodarske zadrege ...

RUDA Gospodarske zadrege ... dà, dà ... izražate se zelo delikatno ...

BROŠ Oprostite, teh stvari nisem opomnil zato, da bi vas žalil ... Bodite prepričani, da ga ni nikogar na svetu, ki bi čutil z vami tako vroče in iskreno kakor jaz ... Nezgode, ki so zadele vas, zadele so tudi mene.

RUDA Ah! - Prosim, sedite!

BROŠ Prosim. - Oprostite, govoriti hočem popolnoma jasno in naravnost; po ovinkih se ne pride nikamor ... Priznati moram, da mi je to prav za prav težko. Jaz se vam zdim skoro gotovo samo hladen trgovec, brez duše ... takorekoč navaden računski stroj ...

RUDA Izvolite, to je vendar velik ovinek ... a govorite dalje, razumem dobro.

BROŠ Oh ... dà, kako sem se hotel izraziti ... Dozdeva se mi, kakor bi stalo nekaj med nama, - in skoro nehote se nekako ženiram, da bi vam razložil vso stvar v kratkih besedah ... V prvi vrsti morda zato, ker kažete vi sami celo svojim najboljšim prijateljem tako leden - oprostite - naravnost sovražen obraz.

RUDA Kako pridete do tega? Jaz vas poslušam jako pazno in s posebnim zanimanjem.

BROŠ Verjemite mi, prosim, da me je ganila vaša stvar že takoj prve dni, ko sem bil prišel na Drénovo ... Morda se še spominjate nekaterih mojih besed ... Gradnja te železnice tam doli, ki sloni vsa na mojih ramah - a mimogrede, - kako mislite vi o ti železnici?

RUDA Zdi se mi, da je to vaša stvar. Ako upate, da se bo splačala - tembolje. Želim vam najboljših uspehov. A o čem ste hoteli govoriti?

BROŠ Oprostite, da sem se bil zapletel ... No, - torej ne mislite, da bi bil ostal na Drénovem toliko časa samo zarad tega podjetja ... Predvsem me je zadržavalo zanimanje za vas, gospod Ruda.

RUDA To je zame prevelika čast.

BROŠ Ne, resnično! ... To prekrasno posestvo! - Čudil sem se, kako malo ga cenijo ljudje! Kakšni zakladi leže v ti zemlji - za boga! Treba bi bilo samo človeka, ki bi se znal ozreti nanje ... In to, da bi se razkosalo, prodalo! ... Prišli naj bi tepci, ki bi ne znali izrabiti teh čudovitih naravnih bogastev ... In kar je glavno, - jaz slutim nekaj posebnega, veličastnega, o čemer se zdaj seveda še ne da govoriti ... Skratka, zabolelo me je v srce, ko sem bil čul o vašem polomu ...

RUDA Jako mehkosrčen človek ste, gospod Broš, to se vam mora priznati.

BROŠ Ah, vi me ne razumete prav ... obšla me je nepotrebna navdušenost ... Zdelo bi se vam celo naposled, da iščem svojih koristi, da govorim iz sebičnosti?

RUDA Ne, ne, nikakor ne; kako bi si mogel predstavljati kaj takega?

BROŠ Gotovo, ne predstavljajte si tega, gospod Ruda, prosim vas ... Zakaj tačas je prišlo nadme nekaj drugega, povsem nepričakovanega, - in prav o tem sem se bil namenil, da govorim z vami ... Gospod Ruda, jaz ljubim gospodično Ano, vašo hčer ...

RUDA Ej, vraga, to ste naleteli slabo; to ni zdravo za vaša leta ... Ali bi se ne dala vsa stvar povedati kako drugače?

BROŠ Kako mislite?

RUDA Jaz mislim tako: - govorite čisto naravnost in ne v prilikah. »Jaz ljubim,« - to je izraz, pod katerim tiči celo kopa različnih misli in dejstev. Pustimo to besedo, kjer je, in sezimo pogumno pod odejo. - Torej!

BROŠ Ah, vi ne veste, kako me žali, da nečete razumeti mojih namenov ... Glejte, prišlo mi je velikrat na misel, da je naposled vendar nekako žalostno, takole samotariti in preganjati se po svetu brez pravega doma. To ima človek ves drugačen užitek od življenja, če ima družino, kjer se lahko za trenutek odpočije in umiri.

RUDA Napala vas je torej sentimentalnost. Dà, - to je neprijetno.

BROŠ Prosim, poslušajte dalje ... Oziral sem se dolgo časa pa tihem zavetju, kamor bi lahko položil svojo trudno glavo -

RUDA Ah.

BROŠ - in naposled! ... na obrazu vaše hčerke, na vsem njenem vedenju, - in na tej romantični, skoro skriti krajini tod okrog leži tako nekaj mehkega, mirnega, da mi je ovladalo dušo takoj v prvih dneh. In potem se je pridružilo sočutje do vas, - oprostite, prosim, - da bi vas segnali sramotno odtod, da bi se priselil tu gor v ta tihi kraj zunanji svet s svojim vsakdanjim hrupom ...

RUDA Skratka, namenili ste se, da sežete vmes ter stopite na pozorišče kot rešilni angel ... Ah, kako ste me fino omrežili; natovorili ste na golo resnico toliko lepih besed, da je živ krst ne izvleče več na dan; meni samemu ste razstrli meglo pred očmi. Pobožali ste me po krvavi rani ... Ta tiha skrita krajina ... ta mirni dom, kjer bi počival človek z zatisnjenimi očmi ... A zdaj se ruši ta mirni dom in krajina se vdira pod mojimi nogami ... Kaj hočete? Jasno. Kaj hočete? ... Ali ste našli v meni tisto skrito podlost? Ali ste jo zavohali tako hitro?

BROŠ A prosim, kako sem vas razžalil?

RUDA Za Boga, rotim vas, povejte mi svoje razloge, dokler me ne uklene popolnoma vaša spretnost in moja ničvrednost ... Kaj mi ponujate, to veste; ako sem vas razumel prav, hočete mi vrniti vse, kar je ravnokar zdrsnilo iz mojih rok in kar je toliko lepše, ker je izgubljeno ... Čutili ste dobro, zakaj ste govorili o mehkem miru, o varnem zavetju, kamor bi človek položil utrujeno glavo ... Jaz ga nimam več, tega varnega zavetja, porušil sem ga bil sam. In vi mi ga hočete zopet odpreti, vabite me znova čez njegov prag ... Za kakšno ceno? Ponovite, - za kakšno ceno?

BROŠ Jaz vidim, gospod Ruda, da ste na čisto napačni poti. Dovolite, - govoril sem tudi v imenu gospodične Ane.

RUDA (vznemirjen) Povedati hočete ...

BROŠ Da me je bila pooblastila ona sama. In verjemite mi, jaz čutim vso to veliko vrednost te izvanredne sreče ... Opomnili ste, gospod Ruda, da vam je zavetje izgubljeno: vzprejmite ga zopet iz mojih rok ... Kakor vam je znano, ne pogrešam posvetnega blaga -

RUDA Dà, dà, dà, - in tako dalje. To je nekaka zamena ... (Vstane nemiren) Ali bi se ne spodobilo, da bi bil v te trenutku srečen?

BROŠ Upal sem, da vam ustrežem.

RUDA Dà ... ne verjemite mojim besedam. Jaz sem gotovo srečen ... A zdi se mi, da mi je mraz ... Na vsem tem leži neka umazana, ostudna péga ... ali je ne zapazite?

BROŠ Ne, jaz vas ne razumem.

RUDA Meni se dozdeva tako ... a to ne kali moje sreče niti najmanj ... Ozrem se torej svobodno tod naokrog? Česar se dotaknem, je moje, - ne? Resnično moje?

BROŠ A gospod Ruda.

RUDA Nikar se ne radujte nad mano. Resnično, - jaz nisem tako otročji, kakor bi se morda videlo. Nekako nejasno mi je pred očmi, to je vse; prišlo mi je v glavo kakor močno vino ... (Skrivnostno) A odkrito, zdaj sva še sama, - ali ni nekaj nepravilnega tu vmes, - tako nekaj skritega, nič natančnega ...

BROŠ Jaz ne zapazim ničesar ...

RUDA Če vi ne zapazite, potem seveda ... Pokličimo torej Ano. (Gre do obednice in obstane). Dà, jaz sem srečen ... to se je zgodilo tako nenadno ... Ničesar pravite?

BROŠ A kaj bi bilo?

RUDA (odpre vrata v obednico) Ana! ... (Pri vratih posluša, po kratkem odmoru hitro, polglasno Brošu) In vi, nobenih nepoštenih ovinkov, prosim. Razumete? ... Ana!

Ana vstopi.





Petnajsti prizor


Prejšnji. Ana

RUDA Gospod Broš te vpraša, če hočeš biti njegova žena.

ANA Jaz sem vam pokorna, oče.

RUDA Kako, Anica?

ANA Jaz sem srečna ...

BROŠ (ji stisne roko).

Nekdo trka

Ruda gre proti vhodnim vratom na desni.

Dolinar vstopi.





Šestnajsti prizor


Prejšnji. Ivan Dolinar pri vhodu na desni

RUDA (med vsem pričetkom tega prizora v zadregi in raztresen) Ah, gospod Dolinar; Bog z vami. Kdo bi se vas nádejal ...

DOLINAR Prišel sem na Drenovo sinoči - klanjam se, gospodična Ana - (pozdravi Broša) - a naznanil vam tega nisem prej, ker niti sam nisem pričakoval, da vas posetim tako nenadno ... Kako se vam zdi, - ali se nisem dobro napravil v teh dveh letih? ...

RUDA Malo ste se postarali, vidi se, kakor, da ste precej doživeli ... A, da vaju predstavim: Ivan Dolinar, imeniten umetnik ... ali ste že kaj čitali o njem? Pričel je vznemirjati ves svet ...

BROŠ Peter Broš, trgovec - (stisneta si roko) jako me veseli, da vas vidim; pripovedovali so mi že veliko ...

RUDA O, jaz sem vedel to čisto natanko, da ne bo ostal tako pod stopnicami ... in glejte, zdaj se je bil dvignil čudovito ... skoro nepričakovano ...

DOLINAR Če je res, tedaj je to vaša zasluga, gospod Ruda. Takrat, ko nisem imel nikogar, ki bi se hotel zanimati záme, - dali ste mi vi svojo blagohotno roko, in vaše delo je vse, kar znam in kar imam ... Zato bo kmalu treba, da napraviva najin račun.

RUDA Ne govorite o tem, prosim vas, ni mi ljubo!

DOLINAR Razume se, da vam vaše plemenitosti ne morem plačati, - in to mi je neprijetno, zakaj jaz ne vlačim rad dolgov za sabo.

RUDA Ej prijatelj, obšla vas je neke vrste zabavljivost.

Ana gre proti ozadju; Broš se ji približa.

RUDA Kam, Ana? ... Vi Dolinar, ste spadali nekdaj takorekoč k družini ... zato dovolite, da vam naznanim prvemu veselo novico.

DOLINAR Ah dà, pravili so mi že tam doli ... Gospodična Ana, gratuliram vam! (Stisne roko nji in Brošu).

ANA Kako se vam godi, gospod Ivan? ... Iznenadili ste nas ...

DOLINAR Godi se mi izvrstno, hvala ... A da sem vas iznenadil, to me jako boli, lahko mi verjamete. V iznenadenjih je namreč zmerom nekaj neprijetnega; človek imanajrajši lahne, komaj čutne prehode. Kako se vam zdi?

BROŠ Zadnje leto ste bili v Italiji, gospod Dolinar, kakor so mi pravili?

DOLINAR Dà, ogledal sem si malo ljudi po svetu.

BROŠ In tam doli ste gotovo ... kako bi se izrazil ... razširili svoje obzorje, - tako nekako ... vglobili svoj nenavadni talent ...

DOLINAR Dà, dà, to je mogoče; tako se po navadi izražajo ...

RUDA Glavno je, da ste prišli do lepega imena; zdaj vam menda ne bo treba več skrbeti tako klavrno za svoj obstanek. Slava sicer še ne prinese denarja s seboj, - a lažje je kljub temu.

DOLINAR Prepozno, glejte ... vsaka izprememba pride prepozno. Človek čaka nanjo toliko časa, da izpije v tem pričakovanju vse, kar je v nji resnično dobrega. In to je žalostno.

RUDA Za Boga, odkod imate hipoma to mrzlo dušo? Ne pozna se vam, da bi bili hodili po Italiji ... In posebno danes nam nikar ne prihajajte s takimi vzdihujočimi besedami ... v tem trenutku vlada namreč radost po teh prostorih. Ali ni tako? ... Meni vsaj se zdi, da bi se moral čutiti srečnega ... Kaj praviš, Anica?

ANA Jaz ne pravim ničesar, oče.

RUDA Dà, tako je. Vi morda niti ne veste, Dolinar, kakšne reči so se vršile v tem času tu pri nas ... To je bilo strahovito ...

DOLINAR Mislim, da mi je znano.

BROŠ A zdaj je v kraju, vse pozabljeno.

RUDA To je ravno, kar se mi zdi neverjetno. Odpiram oči, da bi razbral jasno, kaj se godi v meni in krog mene, - toda kakor da je megla pred menoj! ... Govorila sva še ravnokar z Dobnikom ... Dal mi je jako dober svèt ... resnično izboren svèt ... On razume, kaj človeku treba ... Takrat niti slutil nisem, da bi se izpremenilo tako nenadno, popolnoma nepričakovano ...

DOLINAR Nepričakovanega, mislim, da se ne zgodi na svetu nič.

RUDA Kako?

DOLINAR Nič ne. Jaz na priliko sem bil v Monakovem. Počutil sem se prav dobro. A pred štirinajstimi dnevi, nekdaj na véčer, me je spreletelo hipoma nekaj posebnega; pospravil sem svoje kovčege ter se odpravil še tisto noč v domovino ... Ali ni to čudno, gospodična Ana?

BROŠ A kakšna je bila tista slutnja?

DOLINAR Ah, nič posebnega; zazdelo se mi je, da listje odpada in da se bliža jesen.

Marta med vrati v obednico.





Sedemnajsti prizor


Prejšnji. Marta

MARTA Ali izvolite čaj na verandi? Tam je hladneje.

RUDA Dobro, pojdimo na verando. (Brošu) Kaj mislite?

BROŠ Kakor vam drago.

Marta odide.





Osemnajsti prizor


Prejšnji brez Marte

RUDA (Dolinarju) Vi ostanete seveda pri nas, da večerjate z nami ...

DOLINAR Hvala, naravnost nemogoče; na Drenovem me čaka nocoj še mnogo stvari; oprostite!

RUDA A da se prikažete kmalu zopet ... Dotlej z Bogom! - Prosim, gospod Broš ... Anica.

ANA Pridem.

Ruda odide v obednico z Brošem, ki pozdravi Dolinarja.





Devetnajsti prizor


Ana. Dolinar

ANA Ivan -

DOLINAR Tiho, gospodična Ana, da ne čuje vaš ženin; lahko bi bil ljubosumen. - Zakaj ne predstavljajte si, da sem prišel tu sem iz kakšnega posebnega vzroka: da bi recimo poslušal kako opravičevanje, kakšne tolažilne besede ali kaj podobnega. Ne, to bi bilo smešno. Prišel sem iz same radovednosti. Hotel sem namreč videti vaš obraz. Zdelo se mi je, da se je moral izpremeniti na vsak način. Kako bi se lagale tiste nedolžne oči, tiste otroške ustnice, ki so trepetale v poljubu, kakor roža, če se je dotaknem z roko? ... Na svoje začudenje vidim, da je to čista resnica in moj opravek je torej končan. Samo to sem vam hotel povedati in ničesar drugega; iz nepotrebnih besed nastanejo sitnosti. - Klanjam se, gospodična Ana. (Odide na desno).





Dvajseti prizor


Ana sama

ANA Prodali so mi dušo in telo ... (Omahne na divan). O mati, moja mati, ali me ne vidiš? Vzemi me s sabo, mati, jaz sem utrujena ...

Ruda iz obednice.





Enaindvajseti prizor


Ana. Ruda

RUDA Ana? ... (Stopi na prag in ko ugleda Ano, obstoji s prepadenim obrazom in sklonjeno glavo) Kaj je s teboj?

ANA (hlastno) Slabo mi je ... Pojdimo na verando, na hladen zrak ...

Zastor





DRUGO DEJANJE


Soba ista kakor v prvem dejanju





Prvi prizor


Alma iz obednice, odkoder se čuje smeh, govorjenje in žvenket kozarcev. Koželj za njo

ALMA Resnično, - nevesta sedi v svoji sobi in premišljuje! (Gre proti desni spredaj).

KOŽELJ (iz obednice) Alma, gospodična Alma!

ALMA Kako je, gospod Koželj?

KOŽELJ Samo trenutek, prosim, - postojte vendar! ... Povedati vam imam nekaj popolnoma resnega ...

ALMA Tedaj izlijte vašo resnobo v kratke besede.

KOŽELJ Bodite prepričani, da sem čisto razjarjen ... Dva dni že nisem dobil od vas prijaznega pogleda ... ali se ne spominjate svojih besed?

ALMA Katere besede mislite?

KOŽELJ Resnično, - tega ne morem več trpeti! Zdelo se mi je že, da sem najsrečnejši človek na svetu, - in zdaj hipoma ta čudovita ledenost ... Alma, jaz ne morem več prenašati ...

ALMA A kaj vendar pričakujete od mene?

KOŽELJ To je krasno! ... Jaz ne pričakujem drugega, kakor da mi posvetite par trenutkov; drugo pride samo ob sebi.

ALMA A! ... Kako ste to mislili?

KOŽELJ Alma!

ALMA Prosim, dragi moj, ne preblizu! ... In sploh, - zdaj nimam časa, verjemite mi ... Moram k nevesti ... Mirno, gospod Koželj ... nekdo prihaja ... Na svidenje! (Na desno spredaj).

KOŽELJ Vrag me vzemi, - zdi se mi, da sem docela izgubljen ...

Dolinar od desne pri vhodu.





Drugi prizor


Koželj. Dolinar

DOLINAR Samí, gospod inženir?

KOŽELJ Kakor vidite. Zdaj so ljudje tako suhoparni, da hrepeni človek po samoti, kadar mu je dolgčas. - O vas so pravili, da niti ne pridete.

DOLINAR Čemu bi ne prišel? Kaže se, da bo nocoj lepa zabava. Broš praznuje svojo zaroko prav po knežje.

KOŽELJ Haha! Kakšen grenak obraz ste napravili; da bi se videli v ogledalu! ... To se pravi, reči nisem hotel ničesar posebnega ...

DOLINAR Dà ... vidite: - jaz hodim tod kakor človek, ki ve, da ima izvršiti neko imenitno delo, pa se nikakor ne more domisliti, kakšen da bi bil ta opravek.

KOŽELJ Hm.

DOLINAR Prosim, bodite tako prijazni in naštejte mi natanko in po dobrem premisleku vse zunanjosti zaroke, - če so vam znane.

KOŽELJ Na kakšen način to mislite? Katere zunanjosti ?

DOLINAR Tako: od začetka ... Broš je stopil pred očeta gospodične Ane ... ali je bilo morda narobe: Jakob Ruda je stopil pred gospoda Broša ...

KOŽELJ Ne, - kaj vendar govorite! Vršilo je čisto po navadnem redu.

DOLINAR Čudno. In meni se dozdeva, da je vse skupaj zelo nenavadno. Vznemirja me samo to, da ne vem, kje prav za prav tiči ta nenavadnost ... Da bi imel nekaj trdnega, kar bi se dalo krepko prijeti ... A tako ne morem storiti ničesar. Obsojen sem samo, da gledam in poslušam.

KOŽELJ Vi se torej jako zanimate za to zaroko.

DOLINAR Dà, moja navada je namreč, da iščem interesantnosti v neznatnih stvareh.

KOŽELJ Ahà! ... Toda če pogledam jasno to reč, zdi se tudi meni, kakor bi naletel na nekaj nerazumljivega. Nevesta ni čisto nič vesela in kljub temu se ne brani.

DOLINAR To ste zapazili? ...

KOŽELJ Ako se ne motim. Meni je naposled vseeno; jaz nimam nič pri tem.

DOLINAR Če se dobro premisli: jaz tudi ne; a rečem vam: roke me srbe. Kar se godi zdaj, se ne sme zgoditi, to je gotovo ... Jaz slutim neko nepoštenost; a kje bi jo zgrabil, tega na svojo žalost ne vem.

KOŽELJ Morda vam morem kakorkoli postreči -

DOLINAR Hvala; potruditi se bom moral najbrž sam.

Dobnik od desne.





Tretji prizor


Prejšnja. Dobnik

KOŽELJ Tako razgreti, papa Dobnik?

DOBNIK Moral sem osebno dol na Drenovo ... kakšna pot, kakšna grozovita pot! Razblinim se, - gotovo! ... Ah! ... Alma je pozabila doma svojo pahljačo ...

KOŽELJ In vi siromak ste morali ponjo?

DOBNIK Kaj se je dalo storiti? Poslala me je ... Jaz mislim, da ga ni človeka, ki bi se toliko trudil za nocojšnjo veselico, kakor moja malenkost. Vse sloni na mojih ramah.

KOŽELJ Kje pa se pozna to vaše delovanje?

DOBNIK To je ravno. Ne pozna se drugod, kakor na mojem potnem obrazu.

KOŽELJ Tolažite se: navdušenje za dobro stvar ne škoduje nikoli.

DOBNIK Za dobro stvar! - Broš, ta lopov ...!

KOŽELJ Čemu ste se tako razjarili nanj?

DOBNIK Vsak pošten človek se mora zgražati nad njim ... No, poglejte, - poglejte prosim! ... Tak obraz, - vljuden, odkrit; mislite si, da ni zlega v tej duši. In vendar je lopov!

DOLINAR To so trde besede.

DOBNIK Res je, - in meni je žal, da mi prihajajo na jezik. Ali govoriti se ne da drugače. Jaz nimam tiste spretnosti, da bi olepšaval resnico ... In tudi to jako obžalujem. Dandanašnji je mnogo ljudi, ki žive takorekoč samo od olepšavanja resnice; vzemite v roko časnik: - olepšavanje resnice. To je zelo kratkočasno.

DOLINAR (vedno nemirnejši): Gotovo, zelo kratkočasno je. A povedati ste hoteli nekaj o Brošu?

DOBNIK To je spadalo k stvari. Zakaj vse kar govore o njem, ni drugega kakor olepšavanje resnice. Zdaj sede tam notri: gospod župan, gospod davkar, gospod učitelj in tako dalje. Vsi so trdno prepričani, da je Broš najplemenitejši človek na svetu, da je storil iz same plemenitosti, kar je storil.

DOLINAR In vam se to ne zdi?

DOBNIK Nikakor ne, oprostite! Kadar govore o posebni plemenitosti kakega človeka, - takoj izgubim zaupanje vanj ... Nocoj bo deklamoval Justin velik govor Brošu na čast; povedal mi ga je že od prve do zadnje besede -

KOŽELJ Vam tudi? Jaz sem ga moral poslušati pred dobro uro. Prijel me je na cesti.

DOBNIK No, - in tu proslavlja tega zanikrneža z visokoletečimi besedami kot nekakega rešitelja ...

DOLINAR In to bo govoril vpričo Rude?

DOBNIK Gotovo. Ruda je človek, ki se ne briga za take stvari; ozmerjate ga lahko pred vsem svetom in ne bo vas vrgel čez prag; premišljeval bo kvečjemu o vzrokih in nagibih vašega zmerjanja ... Tako stavim, da je on sam prvi zapazil Broševo sleparstvo in kakor se vidi, ne gane niti s prstom.

DOLINAR Razložite, prosim: - o kakšnem sleparstvu govorite?

DOBNIK To je vendar na dlani ... Združilo se je več umazanih razlogov v eno samo umazanost. Jaz ne vem, ali se je bil zagledal prej v Rudovo posestvo, ali v njegovo hčer ... Recimo, da se je vršila stvar takole: spoznal je, kakšno vrednost ima to posestvo posebno zdaj, ko dobimo železnico ...

KOŽELJ Jaz sem čul, da misli kopati premog.

DOBNIK Dà, govore tudi o premogu; zakladi leže prav tako lahko pod našimi nogami, kakor kje drugod. Toda denimo to na stran in pomislimo samo na tovarno, na gozde in žage ... To bi se moralo prodati - škoda, ne? Prišlo bi lahko v roke ljudem, ki bi bili ravno tako nemarni gospodarji, kot je Ruda. Nò, - Ruda bo plačal svoje dolgove z Broševim denarjem - in Broš ostane gospodar. Žrtvoval ni ničesar in vrh tega - fej! To me je razjarilo.

DOLINAR Kaj vas je razjarilo?

DOBNIK Kakor sem rekel: ali se je zagledal prej v Rudovo posestvo ali v njegovo hčer. Zagledal se je v oboje. In takega otroka vržejo v roke temu pohotnemu lopovu.

KOŽELJ Lopovstvo to ravno ni; malo prehladno je in preveč vsakdanje.

DOBNIK Dà, jaz imam na svojo nesrečo o vsaki stvari svoje posebne nazore; tako tudi o lopovstvu.

DOLINAR (gre vznemirjen preko sobe) Za Boga, ne, to se ne bo zgodilo.

Broš iz obednice.





Četrti prizor


Prejšnji. Broš

BROŠ Kje je Ruda, - in Ana? Zdi se mi, kakor bi se skrivali moji dragi ... Ah, naš umetnik, Bog vas sprimi ...

DOLINAR Dober dan, gospod Broš.

BROŠ Ali vidite, - zdaj je tukaj zmerom dovolj gostov! Zdaj se šele pričenja življenje, - prej je bilo tod okoli vse tiho, kakor v zakletem gradu. Naredili smo, kolikor se je dalo ... Kaj pravite?

DOLINAR Resnično, glasneje je zdaj tukaj.

BROŠ In nocoj! - To je lepo, da ste se odzvali našemu povabilu; vsa drenovska elita bo na večer tam doli na vrtu; ples, godba, petje, govorance ...

DOLINAR To ima gotovo nekak poseben pomen ...

BROŠ Gotovo; to se razume. Jako lep pomen ... razložil ga bo učitelj Justin; ne dá se povedati tako v kratkih besedah. A recimo, da praznujemo preporod življenja, - razumete?

DOLINAR Nekoliko.

DOBNIK Preporod življenja, - jako lepo izraženo.

BROŠ Kajneda? To niso ravno moje besede; tako nekako se je izrazil Justin. A to je vseeno.

DOBNIK Priznati je treba, da si pridobivate velikih zaslug za naše družabno življenje.

BROŠ Ne bodite tako laskavi: zakaj, kdo vé, če ne izvirajo te zasluge iz same sebičnosti.

DOBNIK Tudi to bi ne bilo ničesar slabega: vsak človek je sebičen, - to je naravno.

KOŽELJ Po Drenovem pripovedujejo, da snujete veliko podjetje.

BROŠ La la; same govorice; zdaj se še ne ve ničesar.

DOBNIK Vsekakor, gospod Broš, - od vas se dá pričakovati zmerom kaj imenitnega.

BROŠ Mislite?

DOBNIK Gotovo; nekatere ljudi si moramo predstavljati samo v zvezi z velikimi dejanji.

DOLINAR In z nenavadno srečo.

BROŠ Dà, to je resnica; čutim se popolnoma srečnega ... A to me nekako moti, da niso vsi obrazi tako veseli ... Gospod Ruda - (tišje) - prosim, odkritosrčno, - kakšen se vam zdi moj tast?

KOŽELJ Kako?

DOBNIK Pošten človek je.

BROŠ Dà, dà, gotovo; o tem tudi govoril nisem ...

DOBNIK Treba je bilo opomniti, če uvažujemo, da niso vsi ljudje pošteni ...

BROŠ Nò, meni se nekako dozdeva, kakor da so ga nesreče malo preveč potrle; časih si naravnost domišljam, da se je dotaknilo njegovega razuma ... to seveda so nespametne misli ...

DOBNIK Imate prav; zelo nespametne so, resnično!

BROŠ O tem sem prepričan tudi sam ... A glejte, kako hodi in kako govori, - priznavam, da sem jako vznemirjen ... Zato vas prosim, kakor sem prosil druge svoje goste; bodite mu - tako nekako uslužni, ... hočem reči, - zanimajte se zanj ... razumete? ... da se razvedri ... Zakaj to mi je neprijetno, kakor si lahko mislite ... neprijetno je najbrž tudi vam drugim ...

DOLINAR In gospodična Ana ...

BROŠ Ah njo ... he he ... njo hočem razvedriti sam ...(Gre proti durim v ozadju na levi in potrka) Gospod Ruda! (Odpre). Gospod Ruda, tako sami?

RUDA (znotraj) Kaj je posebnega? Pridem takoj ... (Pride na prag).





Peti prizor


Prejšnji. Ruda

RUDA Kje me potrebujete?

BROŠ Ali gospod Ruda, vaš obraz je tako temán.

RUDA To nič ne dé; časih mi zlezejo obrvi navzdol. Pregledaval sem račune.

BROŠ Čemu je tega treba? Prosim, prepustite to stvar meni.

RUDA Tudi to?

BROŠ Gotovo vam je neprijetno; zakaj se torej mučiti?

RUDA Mene zabavajo številke in vas zabava kaj drugega ... Prijatelji, ali ne plešete?

DOBNIK Ne še; to pride zvečer.

BROŠ Prosim vas, dragi gospod Ruda, razvedrite se. Jaz resnično ne razumem, zakaj ste se nam tako odtegnili ... Naši gosti vas pogrešajo in jaz sem v zadregi, kako bi vas izgovarjal ...

RUDA Torej pojdímo k njim ... A predno zaplešemo, bi govoril rad s svojo sestro ... In kje je Ana?

BROŠ Takoj jo pozovemo. (Gre k durim na desni in potrka).

ALMA (pri vratih) Prideva precej, da napravi Ana toaleto.

RUDA Ubogajmo tedaj in pojdimo. (Proti ozadju).

Justin od desne.

Koželj in Dobnik se posmehneta Dolinarju, ko vstopi Justin.





Šesti prizor


Dolinar in Justin - ko odidejo ostali

JUSTIN (dolg, suh človek v kratkem površniku) Gospod Dolinar ... oprostite, gospoda ... gospod Dolinar, govoril bi z vami par besed na samem.

DOLINAR Izvolite.

Broš, Ruda, Koželj in Dobnik odidejo.

V obednici postane tiho

JUSTIN Stvar je namreč taka. Vi ste umetnik, - svetovno izobražen mož, - torej mi je mnogo ležeče na vašem svètu ... Kakor vam je znano, praznujemo nocoj tu na vrtu izvanredno svečanost in ob tej priliki sem prevzel nalogo, da izpregovorim par besed.

DOLINAR Na čast prireditelju.

JUSTIN Uganili ste ... to me grozno veseli. Kakor si lahko predstavljate, smatram kot svojo sveto dolžnost, da izvršim prevzeto nalogo častno in spodobno ... Ali bi vas ne vznemirjalo, da bi nekoliko pregledali moj govor in izrekli o njem svojo odkrito in objektivno sodbo ter obenem opomnili kako malenkost o naglasih, gestikulacijah in tako dalje?

DOLINAR Z veseljem, gospod učitelj; prosim, kar pričnite.

JUSTIN Tu sem bil napisal površno ves govor in zaznamenoval tu pa tam mimogrede kakšno posebno važno kretnjo ... (Vzame iz žepa papirje in jih da Dolinarju).

DOLINAR Ali mislite, da so kretnje potrebne?

JUSTIN A gotovo!

DOLINAR No, - dà! ... In naslov, - ali se vam ne zdi nekoliko predolg? (Čita) »Slavna gospoda! Velecenjeni prijatelji! Ljubeznive dame! Častilci in častilke čistega veselja in proste narave!« -

JUSTIN Jaz mislim, da ni ravno predolg.

DOLINAR Torej poglejmo dalje. Pokrajino slikate jako lepo, s pesniškim vzletom.

JUSTIN Trudil sem se, da sem dobil primernih izrazov ...

DOLINAR Oprostite, a ta odstavek se mi zdi nekoliko prisiljen ... Kaj mislite s tem novim svetom, ki je prišel glasno in nenadno, s harfo in cimbalo in razpetimi prapori v ta pozabljeni kraj, da izžene bolno melanholijo, ki se umika z bledim obrazom in stisnjenimi ustnicami? ...

JUSTIN Razlagati vam ne morem drugače ...

DOLINAR Hm! ... (Čita) »Preporod življenja« ... ali se niste nekako zapleli v temne pojme?

JUSTIN Dà, ... a to je treba, da se bolj čuti nego razume.

DOLINAR Ah ... tako! ... (Nenadno in vzburjen) A tu ... kaj je to? Kaj hočete reči s tem?

JUSTIN Prosim?

DOLINAR Za Boga ... človek, - tu pišete grozovite stvari! In Ruda bo poslušal vaš govor?

JUSTIN (vzame papir) Zakaj bi tega ne poslušal? Zavrnil sem obrekovanja in on vé, da je nedolžen. Čita se dobro ... Zarad kontrasta med lažjo in med resnico ...

DOLINAR Ali ste prepričani, da je to laž? ...

JUSTIN O tem vendar ne moremo dvomiti.

DOLINAR (hladno) Zakaj bi ne dvomili? Dokazali niste nasprotnega. A kljub temu ste preveč odkritosrčni. Dajte, da občudujem še enkrat ... ta lepi kontrast med lažjo in med resnico ... (s papirjem v roki) Čuli ste torej govorico, »da je Broševa nevesta nedolžna žrtev, katero je zahteval ta čudoviti preporod« ... Dalje pravite, da so primerjali Rudo z Jeftejem, ki je daroval svojo hčer blagru domovine ...

JUSTIN To je vendar poetično.

DOLINAR Izrazili ste se namreč poetično; stvar sama na sebi je zelo prozaična. Zakaj niste povedali naravnost, da je prodal svojo hčer?

JUSTIN A to ni resnica, kakor sem pojasnil malo pozneje.

DOLINAR Vzemite torej svoj govor in pojdite ... Dà, zahtevali ste mojo sodbo: - čestitam vam, gospod učitelj; če boste govorili to reč, vzbudili boste veliko senzacijo.

JUSTIN Ah! - Resnično?

DOLINAR Bodite preverjeni. (Gre proti obednici).

Alma in Ana iz sobe na desni.





Sedmi prizor


Prejšnja. Alma. Ana

JUSTIN Klanjam se, milostivi!

ALMA Dober dan, gospod učitelj. Ali že znate svojo govoranco?

JUSTIN Gotovo; ako izvolite, gospodična Dobnikova -

DOLINAR Jaz mislim, gospod Justin, da bi počakali do večera.

JUSTIN To se razume. Gospodična Alma, - moj govor mora ostati skrivnost, kakor tudi bi vam rad postregel z nekaterimi odstavki ...

ANA (Dolinarju) Vi ste prišli na nocojšnjo veselico?

DOLINAR Na veselico nisem prišel, gospodična Ana.

ALMA Kako? Vaše besede so nekako skrivnostne.

DOLINAR Dà; verjemite mi, moja glava je polna skrivnosti in rad bi se jih iznebil. Gospodična Ana, hotel sem vas nečesa prositi, a zdaj še ni čas.

ANA Tedaj odložite.

Dolinar se pokloni ter odide z Justinom v obednico.





Osmi prizor


Ana. Alma

ALMA Obljubila si mi, da boš vesela; tej obleki se ne podá resen obraz.

ANA (brez nasmeha) Ali se nisem nasmehljala?

ALMA Dà, tako se smehljajo mrliči. Tvoj ženin ne bo imel vzroka, da bi se radoval nad teboj. In kaj si bodo mislili ljudje, če te vidijo tako? Pozna se ti na obrazu, da si jokala.

ANA Ah, to ni lepo. Čemu bi jokala? ...

ALMA Gotovo, tega tudi jaz ne razumem ... Ali si opazila, s kakšnimi očmi te je pogledal Dolinar?

ANA Če je potrebno, pojdiva torej k ljudem ... Ali je med muzikanti tudi kdo, ki igra na violino? ...

ALMA Gotovo.

ANA Časih sem stala ponoči na balkonu in tam daleč nekje je igral nekdo na violino. Niti danes ne vem, kdo je bil. Igral je samo žalostne pesmi.

ALMA Kaj ti prihaja na pamet. (Marta od desne).

MARTA Jakob?

ALMA Gospoda Rude ni tukaj. (Marta odide).

ANA Zdaj torej lahko odideva; ali ni moj obraz že sposoben za družbo?

ALMA Res, v oči je prišlo nekoliko ognja.

ANA Glej tedaj! Moj obraz je dolgočasen samo v moji sobi; tam je namreč umrla moja mati. Pojdiva tod. (Odideta na desno).

Odmor

Ruda iz obednice.





Deveti prizor


Ruda

RUDA (gre po sobi, potem sede v ozadje) Med vsemi temi ljudmi ni niti enega, ki bi mi odtegnil svojo roko; smehljajo se mi in priklanjajo. Ali so njihove duše prav tako blatne kakor je moja ali pa imajo meglo pred očmi. Zakaj zdi se mi, da se mi pozna hudodelstvo na obrazu ... Če bi bil žejen, prepričan sem, da bi prodal svojo hčer za kozarec vina ... Navaden umor se da opravičiti. Spominjam se, da je sedel nekdaj na zatožni klopi očiten hudodelec. Ubil je svojo mater in tisoč jasnih dokazov je pričalo proti njemu. In vendar so ga oprostili. Zagovornik je preveril sodnike, da oni strašni greh ni bil drugega, kakor posledica hipne blaznosti. Jaz ne morem trditi, da bi bil blazen. Moj razum je celo jasnejši nego razum drugih ljudi. Jaz sem v stanu, da seciram dejanje samo hladno in natančno, medtem ko ga izvršujem. Drugi ljudje greše v nezavesti, in kadar pride njihova duša v ravnovesje, ne vé o grehu ničesar. Jaz sem grešil s hladnim razumom, - neprestano; vsak dih mojih prsi je bil greh. - Recimo, da bi bil sovražil svojo ženo, dalo bi se razumeti, da sem jo ubijal polagoma in premišljeno deset dolgih let. (Vstane). O Bog, kako je bled njen obraz; odpri svoje oči, Marija; glej, jaz sem prišel k tebi; moja duša je izgubljena ...

Kratek odmor

Marta iz obednice.





Deseti prizor


Ruda. Marta

MARTA Ti si naročil, da bi govoril rad z mano?

RUDA Dà, Marta. Povem ti to-le in ubogaj me: pospravi urno svoje stvari in pojdi odtod. Našla boš kakšen posel, - kjerkoli ... Prosim te, stori to.

MARTA Kaj je s teboj Jakob?

RUDA Ne skrbi zame. V teh časih bi te ne imel rad poleg sebe. Nihče ne more vedeti, kaj se lahko zgodi.

MARTA A Jakob, - zdaj je vendar vse rešeno?

RUDA Nasprotno: jaz vidim, da je vse izgubljeno. Sestra, bodi odkritosrčna: ali me resnično ljubiš?

MARTA Čemu vprašuješ to?

RUDA Ne; ljudje ljubijo tudi največje lopove. A recimo: če si imela poleg ljubezni kdaj nekoliko spoštovanja do mene: ali se ni to omajalo? ... Ne?

MARTA Ti si ves iz sebe; umiri se.

RUDA Pomisli, kaj sem hotel rešiti in kako sem rešil. Pomisli dobro. Živel sem veselo po svetu, uničil s tem življenjem svojo ženo in zapravil svoj dom. Razumeš?

MARTA Zakaj misliš na te stvari To je minilo.

RUDA (mirno) Moj dom me ni hotel več poznati; pričel se je rušiti nad mano ... A jaz sem se hotel boriti z njim ... o jaz se nisem vdal tako hitro. In kaj sem napravil, kaj misliš, Marta? Prodal sem svojo hčer.

MARTA Za Boga, - Jakob!

RUDA In kako sem to mojstrsko napravil! Broš je prišel k meni: »Gospod Ruda, jaz ljubim vašo hčer ...« V tistem hipu mi je bila jasna vsa stvar ... Ali jaz, - jaz sem pameten človek! Vse skupaj se je videlo tako nedolžno, vsakdanje in brez vsakega madeža! Zakaj bi se branil? ... Ana je zadovoljna, Ana je srečna, čemu je treba, da bi ji gledal ravno v obraz?! -

MARTA Jakob, - kakšne reči si domišljaš? Vse je vendar tako jasno. Ana ne bo pogrešala ničesar; nikjer bi ne imela lepšega življenja ...

RUDA Dà, dà, dà. To so take besede. Čemu so potrebne, to veš tako dobro kakor jaz ... Prosim te torej, Marta, odpravi se na pot. Kolikor mogoče hitro; najboljše ta trenutek ... Jaz slutim, da bo kmalu vse pri kraju. Kar sem storil, me grize v srcu, in vendar nimam toliko moči, da bi stopil za korak nazaj ... Ti me ljubiš, a jaz ne maram poleg sebe nikogar, ki me ljubi. Odpravi se torej.

MARTA Mene je strah, Jakob, - ti govoriš blazno.

RUDA Zato hiti stran od mene.

Broš in Ana iz obednice.





Enajsti prizor


Prejšnja. Broš. Ana

BROŠ Gospod Ruda, župan je doli. Vzprejmite ga vljudno, prosim vas. (Bližje, zaupno in smehljaje) To je važen faktor ... vplivna beseda in denar! Potrebovali ga bomo pri svojih podjetjih; zato ga privijmo k sebi: on je zaupen človek in velik bedak.

RUDA Mislite?

MARTA Kaj iščeš, Ana?

ANA Gitaro; Alma bo pela na vrtu; tako žele gospodje. (Odide na desno spredaj).

RUDA Ubogaj, Marta, kar sem ti rekel.

Ruda in Broš odideta.





Dvanajsti prizor


Ana. Marta

MARTA (sama) Dobro bi bilo, da pošljem po zdravnika ... Zdaj, ko je vse v najlepšem redu, prihajajo mu take misli ... (Gre proti durim k obednici in postoji, ko se vrne Ana).

Ana pride iz sobe z gitaro, sede na desni spredaj, dotakne se par strun, nato se nasloni na mizo in zakrije obraz z rokami.

MARTA Ana!

ANA (po kratkem odmoru) Tetka Marta, jaz tega ne morem storiti.

MARTA Kaj te žalosti, Anica?

ANA Glejte, prišel je dvakrat k meni, da bi govoril ... videla sem ga dobro, četudi mu nisem gledala v obraz, in bil je zmerom bolj bled ...

MARTA Kdo je bil to?

ANA Vse polno ljudi je tam doli in vendar se mi je zdelo, da sva bila sama, - jaz in Ivan ... Tetka, zakaj ne govorite nikdar več o njem? Ali se ne spominjate, kako ste mi pravili časih pozno v noč, kakšna bo najina poroka? In zdaj se je vrnil ...

MARTA Poslušaj, Ana -

ANA Ne, - ne! Jaz nečem slišati ničesar; jaz vem vse tiste besede o svoji dolžnosti. A težko mi je, tetka Marta ... jaz sem tako sama. Vsi ste se odvrnili od mene, kakor da sem vam storila kaj žalega. Kaj sem vam storila? ... Kadar me kdo pogleda, izpremeni svoj obraz in smehlja se tako zoprno ...

MARTA A dušica, to se ti samo zdi ...

ANA Oh, jaz vidim dobro ... In glejte, naposled je stopil k naši mizi: »Kako vam je nocoj, gospodična Ana?« Roka se mu je tresla, ko je vzdignil kozarec. »Vidite,« je dejal, »jaz pijem že ves večer, da malo vznemirim svojo leno kri. Naučiti se imam še imenitnejši govor, nego Justin in govoriti ga moram to uro ...« Sklonil se je nižje, da bi povedal nekaj drugega, a nato je umolknil in odšel. Srečala sem ga na stopnicah ... Ah, meni je težko pri srcu ...

MARTA Pomisli, Anica -

ANA Molčala bom, tetka Marta. Vi pravite: »Pomisli« - »to je potrebno« - »to je tvoja dolžnost« - in jaz vam ne morem odgovoriti.

MARTA Ti nimaš dolžnosti; delaj po svoji volji, Ana. Zdaj je še zmerom čas; odreci Brošu svojo roko, - nihče ti ne bo branil. Kaj pride potem - na to ti ni treba misliti ... In tudi boljše bi bilo. Vedeli bi, pri čem da smo in razšli bi se po svetu ... Resnično, - boljše bi bilo, kakor da je tako ... Jaz se bojim za svojega brata.

ANA Kaj je očetu?

MARTA Ti ne vidiš ničesar; ti misliš samo nase ... A jaz sem hotela poslati po zdravnika ... Ti si ga pripravila tako daleč s svojim vedenjem; on misli, da si nesrečna ...

ANA Moj oče misli, da sem nesrečna? Zakaj ne govori več prijazno z menoj? Kadar pridem k njemu, se obrne od mene.

MARTA Ti boš umorila svojega očeta.

ANA (vstane, tiho po kratkem odmoru) Tega niste hoteli reči.

MARTA Ti si domišljaš, da si nesrečna in kažeš to s svojim obrazom vsakemu, kdor te pogleda. Koliko trpi vsled tega tvoj oče, tega ne vidiš ... Ti nečeš videti ničesar ...

ANA Jaz se ne branim; storila bom, kar zahtevate.

MARTA Predstavljala sem si tako lepo; naš dom je rešen; pričelo se bo veselo življenje. Imeli bomo goste, vozili se bomo na Drenovo ... In pozimi v mesto, v gledišče in na plese ... Oh, - ne bilo bi me sram drugih ljudi; doslej sem hodila v staromodnih, obnošenih oblekah; zdelo se mi je, da gleda ves svet za mano ... posebno tista zoprna notarka ... In glej, vse bi se izpremenilo; - a ti nečeš misliti; jaz ne vem, kaj je s teboj ... Ali je uboštvo tako prijetno? In naposled, kakšna bi bila tvoja prihodnost!

ANA Jaz vem to, - dà, jaz vem vse to. Ne govorite, prosim vas ...

MARTA Ti misliš na Dolinarja ... On je lep človek, gotovo! ... Toda dovoli mi samo besedo: - kaj pričakuješ od njega? Taki ljudje, kakršen je on, so lahkomiselni in gledajo samo na zabavo. Kakor je delal najbrž z drugimi, tako bi napravil s teboj. Kratkočasil bi se, dokler bi mu ugajala, in potem bi te mirno odslovil. Tako delajo. In on je vrh tega umetnik ... Da bi imela denar, bi bilo morda drugače. Ne misli nanj.

ANA In to ste mi povedali tako hladno? Kakor je delal z drugimi, tako bi napravil z mano. - - Oh, tetka Marta, - jaz sem vesela, neizmerno vesela! ... Resnično, čemu bi žalovala? ... Kakšna lepa prihodnost je pred mano? Moderne obleke, poseti na Drenovem in gledišče in ples ... Oh! ...

MARTA Ti se norčuješ, Anica ... a delaj svobodno; ne misli na svojega očeta ...

ANA Ne, ne norčujem se, gotovo ne! In jaz mislim tudi na očeta ... Živeli bomo zelo lepo: vi, tetka Marta, moj oče, in jaz, - vsi, kolikor nas je. Dom je rešen in naši vozovi in naše obleke; vse je rešeno. In zato bomo nocoj peli in plesali ... Da, tako je; on se samo kratkočasi, kakor se je kratkočasil z drugimi. - Ali mislite, tetka Marta, da vam to verjamem?

MARTA Anica, ti si razburjena.

ANA Od same radosti, tetka Marta. Moj ženin me bo lahko vesel, kaj pravite? Lahko me boste veseli, - vsi vi blagi ljudje. Izpremenila bom svoj obraz tako popolnoma, kakor da bi ne bila jokala še nikdar v svojem življenju; verjemite mi!

Alma iz obednice.





Trinajsti prizor


Prejšnji. Alma

ALMA Ana, kod hodiš tako dolgo?

ANA Odpočila sem se nekoliko, - zakaj zdaj se prične kmalu ples tam doli, ne?

ALMA Ti si vesela, kakor se vidi.

ANA In kako! ... Katere pesmi boš pela, Alma? ... Moj glas je postal zadnje čase raskav in trd, ne vem zakaj ... A poskusimo ... Povej mi kakšno zelo veselo pesem ... na priliko - (melanholično in počasi poje):

»Žaluj, žaluj, srcé močnó ...«



ALMA Ana, meni se zdi, da tvoja radost ni naravna.

ANA Ali dušica, - kaj pa je na svetu naravno! ... Ta pesem ti torej ne ugaja? Katero drugo ... (poje)

»Ko pridem jaz k tebi ponoč', na okno potrkam gredoč -«



Kaj misliš?

MARTA Ali Ana!

ANA Oprostite, tetka Marta, ta je malo razposajena. A kadar je človek tako dobre volje, ne gleda na take stvari. Nocoj bomo čuli še veliko podobnega.

Ruda in Dolinar iz obednice.





Štirinajsti prizor


Prejšnji. Ruda. Dolinar

RUDA (gre v ozadje proti desni in odpre vrata svoje sobe) V moji sobi je temno in drugod nisva sama. (Marti, Almi in Ani) Ali se ne odpravljate morda na vrt?

ANA Takoj.

Ana, Marta in Alma odidejo skozi obednico.

Kratek odmor





Petnajsti prizor


Ruda. Dolinar

RUDA (gre proti levi, obstane ob oknu, obrnjen od Dolinarja; obrne se nenadno k Dolinarju; skoraj osorno) Torej govorite.

DOLINAR Težko mi je, gospod Ruda. Ko sem stopil preko vašega praga, je leglo nekaj nepoštenega na mojo dušo; zrak v vaših sobah ni čist. Tako se je zgodilo, da je padlo neka blata celo na mojo ljubezen. Ali jaz se ne čutim sposobnega in ne poklicanega, da bi ravnal boljše od drugih. In zdaj tudi ni časa, da bi premišljeval, če iščem koristi sebi ali če mi je na srcu blagor - koga drugega.

RUDA Kaj zahtevate od mene? Jaz sem zadnje dni tako plah in nemočen, da bi me pokoril dveleten otrok.

DOLINAR Pokličite Broša ter mu razodenite, da je bila vsa kupčija prenagljena in da naj se vljudno poslovi ter gre.

RUDA Čemu to? Kaj bi se vsled tega izpremenilo? Greh se ne da izbrisati.

DOLINAR Kaj se da storiti, to čutite sami; vidi se vam na obrazu ... Tedaj storite hitro ... Kar dihate zdaj, to ni življenje, - tukaj ni zraka za življenje. Jaz bi oblekel zakrpano suknjo ter si pripravil popotno palico.

RUDA (po kratkem odmoru, glasno in iskreno): Dajte mi roko ... Želel sem si že davno poštenega človeka; treba je bilo ene same besede iz poštenih ust in vse bi bilo pri kraju ... (S spremenjenim glasom). Ali meni je mraz, jaz sem se bal te poštene besede ... Zdaj je torej dovršeno to življenje? - Ničesar ni več pred mano. Pred mano je noč ... Dà, - kakšno je bilo to življenje? ... Ali je vredno, da se ozrem za njim z enim samim pogledom? ... Trpljenja, - ne, trpljenja ni bilo nikakega; trpeli so drugi namesto mene; jaz sem jim nalival čaše s pelinom ... Krasota mojih dni je bila strašna; tisti dnevi hodijo zdaj krog mene kakor mrliči, - s širokim smehom in temnimi očmi ... Vi torej zahtevate, da pokličem Broša? Pokličimo ga ... A verjemite mi, - čudno mi je pri srcu. Ali nisem bil doslej pošten človek med poštenimi ljudmi? Nikogar ni bilo, da bi mi pljunil v obraz kakor sem zaslužil ... Toda vrzimo to masko od sebe; to ni tako težko, - in glejte, - strah me je bilo! Zdaj se mi zdi tako vsakdanje in malenkostno ...

Marta iz obednice.





Šestnajsti prizor


Prejšnja. Marta

RUDA Stopi bliže, Marta. Ti si me iskala? Kje je Ana? In Broš? Pokliči ju gor; pokliči vse ... Ne, - ostani. (Odpre okno). Gospod Broš! Gospoda, pridite za trenutek gor! - Zdi se mi, da so muzikanti že tukaj! - - Ti boš videla, Marta - Glej, meni je tako lahko, kakor še nikdar prej. Uredil bom svoje stvari; vse se bo končalo, kakor je treba. Sklenil bom svoj račun, kaj bo potem, to ni naša stvar ... Marta, pozdravi gospoda Dolinarja, - on je moj najboljši prijatelj; pokazal mi je ravno pot ... To je vse tako jasno, - čemu je bilo treba premišljevati ...?

Broš, Dobnik in Koželj skozi obednico.





Sedemnajsti prizor


Broš, Dobnik, Koželj, Alma, Ana in drugi pozneje

RUDA Bog vas sprimi!

BROŠ Kaj želite, gospod Ruda?

RUDA Zdaj me vidite pred sabo, - brez hinavstva na obrazu.

Ana in Alma, za njima nekateri drugi gostje, ki ostanejo deloma med durmi.

RUDA Očitam vam, da niste bili odkritosrčni z mano. Zakaj ste govorili z mano ljubeznivo in s spoštovanjem, - zakaj se niste sramovali, da bi dihali isti zrak kakor jaz? ... Zdaj vas ostavljam, dragi moji in zato želim, da bi bil račun med nami jasen. Jaz nimam doma in ne prijateljev; kdor me je ljubil, tega sem uničil s svojo nepoštenostjo. Tako sem pogubil svojo ženo, zapravil svoj dom in prodal svojo hčer ... Kakšni bodo moji zadnji dnevi, to je v božjih rokah; zunaj prihaja noč in jaz si želim noči ... Ne pomilujte me, dragi moji in prosim vas, tudi ne preklinjajte me ... Ne preklinjaj me, Ana, da sem grešil brez srca nad teboj. Dati ti ne morem ničesar, da bi ti vrnil desetino tega, kar sem ti vzel. Moja ljubezen, tako oblatena in onečastena, bi ti bila na poti in naj bo tvoja prihodnost kakršnakoli. Boljše ti bo povsod drugod, kakor ti je bilo poleg mene. Ne spominjaj se name ... In vsi vi drugi, - morda se srečamo še kdaj. Gospod Broš, - morda pridem slučajno na vaš prag, da vas poprosim kozarec vina in kos kruha ...

MARTA Za božjo voljo, - ali ne vidite, da je blazen? ...

ANA Kaj vam je oče, - umirite se ... Oče! -

BROŠ (gostom) Prosim vas, odstranite se; tu je treba predvsem pokoja ... (Nekateri odhajajo). Gospod Ruda, ali bi ne bilo dobro, da se malo odpočijete?

DOLINAR Kaj je to - za Boga?! - Kdo je blazen?

RUDA Nič ni posebnega, gospod Dolinar. Zdaj ste čuli, - greh se ne da izbrisati.

ANA Oče, - vzdramite se! ... Kaj delate? ...

DOLINAR Gospodična Ana - ali ga ne razumete?!

MARTA Pustite jo zdaj, pustite jo pri miru; vi ste tisti, ki je kriv vsega tega ...

BROŠ Predvsem je treba pokoja. (Stopi par korakov h Koželju). Ali bi ne bili tako prijazni, da bi pohiteli po doktorja? Prosim!

Koželj odide.

BROŠ Gospod Ruda, prosim vas; izvolite v svojo sobo; lezite malo! -

DOBNIK Zdaj imate, gospod Dolinar, - kaj ste napravili? Takega efekta pač niste pričakovali?

BROŠ In tam doli recite, - naj bodo malo bolj tiho ...

Ruda, Broš, Marta in Ana odidejo v desno sobo v ozadju.

Dobnik in drugi v obednico.

Dolinar stoji okamenel.

Zastor





TRETJE DEJANJE


Soba kakor prej





Prvi prizor


Dolinar, Dobnik, Koželj pri igralni mizi

DOBNIK Broš je vedel na vsak način, zakaj ga je napravil blaznega. In kakšen obraz ima ta lopov! Človek bi se naposled sprijaznil z njim, da bi ne izgledal tako golobje poleg vse svoje ničvrednosti.

KOŽELJ Sprijaznili bi se z njim? Lepi nazori!

DOLINAR Nocoj pije veliko; vest ga šegeče v grlu ... Ali slišite Rudo? (Stopi k oknu) Na vrtu poje.

DOBNIK Lepo je bilo od Broša vsekakor, da ni odpovedal veselice.

KOŽELJ Čudno, da je pustil Rudo iz sobe.

DOLINAR Zakaj ne? ... Ta hrupna veselost ni drugega kot dokaz blaznosti. Kaj ne vidite, kako se mu smeje v obraz?

DOBNIK Ruda naj bi končal celo stvar čisto enostavno. Spodil naj bi ga odtod. Tako bi bilo vse v redu. (Justinu) Kako je, gospod govornik?

Justin od ozadja





Drugi prizor


Prejšnji. Justin

JUSTIN Hvala. Počutim se nenavadno dobro.

DOBNIK S svojim govorom ste se odrezali. Škoda, da ga nihče poslušal ni.

JUSTIN Res, občinstvo je bilo nekoliko raztreseno. A to ni govoru prav nič škodovalo.

DOBNIK Bravo! Kakor se vidi, ste jako samozavestni. A kaj ste mislili s tistim »novim življenjem, ki prihaja v ta zapuščeni grad z razvitimi prapori ...« - kako ste se prav za prav izrazili?

JUSTIN Eh ... oprostite; zdi se mi, da sem se nekoliko zmotil. Na teh obrazih ni ravno mnogo tistega jasnega veselja -

DOLINAR Ruda se dovolj veselo poslavlja.

JUSTIN Vi mislite, da daje slovo svojemu mirnemu, samostanskemu življenju -

DOLINAR Ne, tako ravno ne mislim ... (Vstane izza mize) Oprostite, meni se ne dá igrati. Zelo nerodno mi je pri srcu.

DOBNIK Kaj imate na vesti?

DOLINAR Zdi se mi, da nekaj težkega. Če bi vam rekel v suhoparnih besedah kar mislim, bi se slišalo prestrašno. Ali poglejte mi v oči.

DOBNIK (po kratkem odmoru) Vi ga nimate na vesti. To se mora zgoditi.

DOLINAR Mora? Vi niste človek.

DOBNIK Celo jako pošten. Vi ste vznemirjeni ter se čutite nesrečnega, a mislite isto kakor jaz, ki se čutim srečnega. To se mora zgoditi. Ko bi bil na njegovem mestu recimo jaz, bi bila stvar vsa drugačna; jaz sem namreč potreben na svetu, medtem ko nima on tu čisto nobenega opravka. Če ne pojde danes, pojde jutri ... Ha ... ha ... ha. (Veselo in glasno) Ali ni imenitno, kako krošnjarimo s skrivnostmi? Vi hodite tod okoli kakor polnočen duh.

DOLINAR Jaz bi ga čuval; s svojo srčno krvjo bi ga rešil ... Ali nekdo stoji med mano in med njim in moje roke so brez moči.

DOBNIK (resno in hladno) Vi ga ne boste rešili, to imate prav. Če bi pil pred vami svoj kozarec ... če bi ga pil pred vami, vi bi ne genili z mezincem ...

DOLINAR (tiho in z grozo) Strašni ste ...

KOŽELJ Meni je nekaj jasnega ... pol jasnega; če bi bilo treba povedati z besedami, ne bi mogel tega ...

DOBNIK Zato rajši molčite. Vi, gospod Justin, ki nimate nobenega dela, poglejte na vrt in sekundirajte Rudi. Če bote slišali kaj posebnega, pa nam povejte ...

DOLINAR In skrbite, da se mu kaj ne zgodi.

DOBNIK (smehljaje) Zakaj si ne naložite sami te skrbi?

DOLINAR (se obrne stran) To je nečloveško ...

DOBNIK (Justinu) Dolinar vam je namreč dejal, da samo opazujte, -ničesar drugega. Ne vtikajte se dejanski v osebne razmere drugih ljudi.

JUSTIN Jaz sploh ne vem -

DOBNIK To je dobro, da sploh ne veste ... Pustite Rudo pri miru. Kakor kdo misli, da se najbolje reši - tako naj stori. Drugače napravlja samo neprilike drugim in sebi.

Broš iz ozadja.





Tretji prizor


Prejšnji. Broš

BROŠ Gospoda, zadnji ples na vrtu. Potem se preselimo v sobo. Tam doli postaja hladno. (Skrivnostno) Kaj mislite o ubogem Rudi? ... Verjemite, da me srce boli ... Težko mije, resnično težko.

DOBNIK Prav za prav - vas je nekako odslovil, gospod Broš. Ali niste čutili tega?

BROŠ Ne, gospod Dobnik, - jaz ne vem, kako govorite. Kakršen je bil, se vendar ni dalo pričakovati ... hm ... ničesar drugega ... Vroče mi je, gotovo; zdi se mi, da sem veliko pil ... Ali prosim vas, gospoda ... Vi mislite ... Ne mislite ničesar slabega ...

DOLINAR Nikakor ne, gospod Broš, - mi ne mislimo ničesar slabega. Kako pridete do tega!

BROŠ Vse razmere so take. Ali treba jih je razumeti. Jaz sem dober človek. Vsi moji nameni so jasni pred vami ... Dà ... Moja vest je lahka ... Recite, kakšen dobiček imam od tega? - Posestvo je v neredu, zadolženo. Jaz ... jaz ga dvignem, s svojim denarjem. To ni nič hudega.

DOBNIK Res, to ni nič hudega. Seveda se ne da tajiti, da boste jako dobro naložili svoj denar.

KOŽELJ Kopali boste premog, kakor pravijo?

BROŠ Eh, - prosim vas ... In gospodična Ana je zadovoljna ... Ubožica, - živela je kakor v samostanu. A jaz ji napravim življenje! ... Ne, gospoda ... ne karajte me, da postajam sentimentalen. Moje srce je mehko. Jaz hrepenim po svoji nevesti ...

DOLINAR Justin, dajte mu kozarec vode. Slabo mu je.

BROŠ Ne, hvala ... Tako se mi je zavrtelo pred očmi ... Ne spustim je iz rok, verjemite mi ... Rožica ... koliko je že od tega, da nisem imel v naročju takega otroka ... Eh, rečem vam, - to je užitek ... to je razkošje ... jaz nisem tako star kakor izgledam.

DOBNIK Glejte, glejte Seladona ... Pripravljate si lepo starost.

BROŠ To je treba ... Človek mora imeti poleg sebe mlado telesce, da mu daljša življenje. Ravnajmo se po izgledu Davidovem ... A zdaj, prijatelji dragi, prosim vas, pustite igralne mize, zabavajte se z nami. Na vrtu zaplešemo še enkrat, a potem izpraznimo par steklenic v obednici ... Gospod Dolinar, ne glejte me temno, jaz sem vaš prijatelj.

KOŽELJ Pojdimo torej doli.

Alma iz obednice.





Četrti prizor


Prejšnji. Alma

ALMA (na pragu) Gospod Koželj!

KOŽELJ Gospodična Alma!

ALMA Kaj pomeni to? Kod se skrivate?

KOŽELJ Igrali smo partijo taroka -

ALMA Ah! In kdo mislite, da bo plesal? Godci ne bodo godli samo v svojo zabavo. Gospod Ruda pleše solo, a meni se to ne zdi kratkočasno ... Takoj dol! In vas, gospod Dolinar, kliče gospodična Ana! Zmenite se zanjo! ... (Govori v obednico) Gospod Ruda, ljudje tarokirajo!

Ruda iz ozadja.





Peti prizor


Prejšnji. Ruda

RUDA Kakšen ženin pa ste vi, gospod Broš? Ne držite se kislo! Jaz ljubim ljudi, ki plešejo in kričijo ... Kolikor bolj plešete in kričite, tem gostejša vam je megla pred očmi. In to je dobro. (Dolinarju) Kolikor manj človek vidi, tem bolj je srečen. Prva stopinja je ljubezen, druga pijanost in tretja smrt. Smrt je superlativ zemeljske sreče. Zato naj vsakdo gleda, da pride kolikor mogoče hitro na to poslednjo stopnjo ... Gospod Broš, ne poslušajte me, jaz sem blazen.

BROŠ Svetoval sem vam, gospod Ruda -

RUDA Da naj bom miren. Da, jaz bom miren. Kmalu, a zdaj je še prezgodaj. V meni je še iskrica življenja; kadar odgori, potem se odpočijem.

Ana iz ozadja.





Šesti prizor


Prejšnji. Ana

ANA Prijatelj Ivan, rada bi plesala z vami.

DOLINAR (hladno) Na uslugo, gospodična.

ANA Če boste plesali, kakor govorite, bo najin ples jako mrzel.

DOLINAR Nisem najboljše volje, gospodična.

ANA Razvedrili se bote. Jaz se namreč možim, gospod Dolinar. Kaj pravite k temu? To je eno. (Tišje) In moj oče je blazen; to je drugo. Zakaj bi ne bila vesela?

RUDA Gospod Dolinar, - jaz si malo odpočijem tu gori. Pridite potem za trenutek k meni. Po plesu.

Ana, Dolinar, Alma, Koželj odidejo.

RUDA (osorno) Ženin, - kaj ne pojdete za nevesto?

BROŠ (z zoprnim smehljajem) Ne bojte se, da mi odide. (Za drugimi).





Sedmi prizor


Ruda. Dobnik

RUDA Težko mi je, prijatelj Dobnik. V rokah ne čutim več moči, kakor novorojen otrok.

DOBNIK Rekel sem ti zadnjič, Ruda: - ne pripoveduj mi teh stvari. Jaz ti ne svetujem ničesar. Ne misli, da te pritisnem k sebi in da te tolažim. To bi bilo za trenutek dobro - in uro pozneje bi bilo vse pri starem. Naposled se ne da tajiti: prej si bil pretiran v svoji neverjetni lahkomiselnosti in zdaj si pretiran v svojem obupu ... Skratka: - stori, kakor se zdi najbolje tebi samemu.

RUDA Tako strašna je ta pot ... (Hitro in zaupno) Čaka me siromaštvo in sramota, nič hujšega, - kaj je tako grozovitega na tem? Zakaj bi se strašil tega? To bi bila samo kazen, - zakaj bi se ognil siloma svoji kazni?

DOBNIK To sem te prašal že jaz sam.

RUDA Ne, - nikar me ne poslušaj. V zadnjem trenutku izginejo najtemnejše sence. To ni drugega kakor otročja bojazen.

Marta iz ozadja.





Osmi prizor


Prejšnja. Marta

MARTA Jakob, kako ti je?

RUDA Dobro, Marta. Zakaj nisi storila, kakor sem ti rekel?

MARTA Ah, Jakob, - in ti praviš, da ti je dobro. Čemu ne greš počivat?

RUDA Jaz pojdem počivat, Marta. - In še to. Jutri, kadar pojdeš odtod, vzemi s sabo pismo, ki ti ga napišem še nocoj in daj ga mojemu bratu. Pokliči mi Ano.

Marta odide.





Deveti prizor


Dobnik. Ruda

RUDA Zdaj bodi tako prijazen, prijatelj, in ostavi me samega. Ali mi imaš povedati še kaj posebnega?

DOBNIK Jaz? Ne.

RUDA Torej z Bogom.

DOBNIK Ruda, - jaz ne bi rad, da bi ostala zarad mene kaplja žolča v tvojem srcu. Poštenemu človeku dam suknjo s telesa. Ti veš, kaj si storil meni in ... svoji soprogi. To so stare stvari, pustiva jih pri miru ... A jaz resnično ne vem, čemu bi te klical od groba, če misliš, da ti ne ostane drugega. Ako čutiš, da moreš čakati, tedaj bi mi bilo to še ljubše.

RUDA In ti nimaš nobene gorke besede?

DOBNIK Nobene. (Stisneta si roko).

Dobnik odide.





Deseti prizor


Ruda sam

RUDA (gre po sobi molče in s sklonjeno glavo)................ Najboljše je, da se tako zgodi. Ponavljati je treba, da je to najboljše ... Zakaj jaz nimam moči, da bi storil ta zadnji korak. Pregovoriti se moram s hladnim razumom, da nima življenje zame nobenega pomena več. Ležalo bi pred mano gnusno in temno, polno vsakdanjih skrbi in zaničljivih pogledov. (Mirno) Kar ostane, to so samo še formalnosti ... Ali vendar, - o Bog, jaz nisem vzrok svoji usodi; jaz tega nisem zaslužil. Kaj nisem čutil v sebi moči in volje, da bi delal najboljša dela? Kdo mi je zavezal oči, da sem prišel v ta strašni propad ... (Tiho, obupano) O Bog, o Bog, - kaj ni poti nazaj? -

Ana iz ozadja.





Enajsti prizor


Ruda. Ana

ANA Ali ste me klicali, oče? - Glejte, zdaj sem vesela, kakor ste želeli.

RUDA (k nji, hitro) Ana, - oprosti mi, dete moje! ...

ANA Kaj zahtevate od mene, oče? Ali nisem storila vsega, kar je potrebno?

RUDA Ne morem te prositi, Ana, da pozabiš - na svojo nesrečo in na mojo krivdo. Jaz niti ne morem zahtevati od tebe, da bi mi oprostila kakor svojemu očetu. Ali Ana, ne zgražaj se, kadar se boš spominjala name. Ti čutiš samo pregreho, ki sem jo bil storil nad tabo; kar je bilo dobrega v mojem srcu, tega ne poznaš - a to je podobno opravičevanju, in opravičevati se nečem ... Ana, ne odreci mi ene solze, kadar - - (prekine se nenadno). Bog s teboj torej, dete moje.

ANA A jaz sem vesela, oče; kako govorite?! - Glejte, meni gori obraz od veselja; jaz sem plesala in pela; govorila sem z gospodom Brošem, kakor se spodobi. Kaj je treba še več? -

RUDA Koliko si trpela, - a to se bo končalo, Anica. Ti ne boš nesrečna, tvoja duša je predobra. Ti angel moj, daj, da vidim še enkrat tvoje oči.

ANA Jaz bom srečna, - samo da ste srečni vi. Oprostiti vam nimam ničesar, oče.

RUDA Tvoj obraz se je spremenil, Anica.

ANA To je od plesa, oče - in glava me boli, - to je od vina ... Želela bi samo, da bi nocojšnji večer ne minil nikoli, - da bi bil zmerom ta hrup in ples. Jaz se bojim miru ... Ah, ne hudujte se nad mano, da govorim tako. Odslej bom govorila samo, kakor je treba. O jaz sem srečna ...

RUDA (korak od nje, mirno in hladno) Dà, to je bilo neumno, da sem te prosil oproščenja zdaj. Neumno je bilo, da sem pričakoval besedo iz tvojega srca. To se ne da oprati drugače, - tu ni drugega zadoščenja - -. Ne smem ti stisniti roke, ne ti pogledati v oči, dokler ne očistim svojega življenja? To je tvoja pravica, da se obračaš od mene ...

ANA (glasno in močno) Oče, - vse sem vam dala in vi me žalite ... Svoje življenje sem dala za vaš dom, - jaz nisem imela drugega kakor svoje življenje ...

RUDA Ali kljub temu, - daj mi roko, četudi hladno, in ostani zdrava, Anica. Spomni se časih, da je bilo moje trpljenje veliko, - in da je največje v tej uri. Bog te čuvaj!

ANA Kam pojdete, oče?

RUDA Počivat, dete moje; jaz sem utrujen. (Gre k pisalni mizi in piše).

Dolinar iz ozadja.





Dvanajsti prizor


Prejšnja. Dolinar

DOLINAR Gospod Ruda?

RUDA Dobro, da ste prišli. Za trenutek, prosim. (Zgane pismo in ga pusti na mizi. K Dolinarju, hitro) Glejte torej, kako se nam je ponesrečilo; zadeli niste pravega. Jaz sem vedel že takrat, kje je prava pot. Ali človek se brani te poti, dokler je mogoče. Vi torej veste, gospod Dolinar?

DOLINAR (negotovo) Ne razumem vas -

RUDA Recimo torej, da me ne razumete. Ali tu ni treba nič prikrivanja, gospod Dolinar. Vaša dolžnost ni, da me primete za roko in da mi branite. Storili bi mi s tem najslabšo uslugo, razumete? Zdaj tega ne potrebujem več. Zatajite malo svoje sočutje, če se vam je morda srce stisnilo, in poglejte name s hladnimi očmi, - ne preostane mi ničesar drugega. (Bolj mehko) Oprostite mi, kar sem vam storil žalega v zadnjem času in - (tiho in hitro) - ljubite jo bolj, kakor sem jo ljubil jaz.

DOLINAR (neodločeno) Ali ni mogoče -?

RUDA Zame ni mogoče. Moja preteklost leži na mojih ramenih ... In to breme je tako težko. Bežati bi moral iz svojega doma - tat svojega otroka ... Kje bi mogel najti pokoja? Glejte, moj dom se je zrušil, - in jaz naj bi stal ob strani in gledal razvaline? ... Ne branite mi in zakrijte obraz ... Tako je torej vse v redu in moja duša je lahka. (Hladno) To pismo oddajte Marti. Z Bogom! (Dolinar stopi korak k njemu). Oprostite, gospod Dolinar - ne trudite se; to bi ne koristilo. Danes ali jutri - naposled je to vseeno. (Odide zadaj na desni).

DOLINAR Ali vendar, - za Boga, to je strašno.





Trinajsti prizor


Ana. Dolinar.

ANA Kaj se godi z mojim očetom?

DOLINAR (burno) Jaz ne vem ničesar. O Bog, - ali nismo ravnali z njim kakor lopovi? Pustil je greh na naših dušah ... Ali jaz si umijem roke ... Jaz si umijem roke. Zakaj bi mu branil? Zakaj bi morali trpeti ravno vi? In zakaj bi moral trpeti on? ... Ne očitajte mi ničesar! Ne morete mi očitati, da sem delal zase ... Ali četudi mi ne boste oprostili, - jaz nisem mislil nase. Bog mi je priča.

ANA Kaj vam je, gospod Dolinar?

DOLINAR A zdaj ste prosti, - zdaj nimate rešiti nikogar s svojim telesom. Zdaj ste prosti in brez doma ... Kamorkoli pojdete, gospodična Ana, - spominjajte se name; nihče vas ni ljubil tako, kakor sem vas ljubil jaz ...

ANA Zdaj ne govorite več tako z menoj, gospod Dolinar, zdaj je prepozno. Če imate kaj sočutja, molčite o prejšnjih časih. Ali ne vidite, kako je meni?

DOLINAR To je zdaj minilo. A kakšen bi moral biti, da bi vas prosil ljubezni v tem trenutku? Polovico tvoje nesreče sem nosil jaz, Anica, dušica moja; za vsako solzo iz tvojih oči bi dal kapljo svoje srčne krvi, Anica ... Prišel sem pote, a bilo je prepozno. Vse moje življenje je bilo v tebi, vsa moja prihodnost. Moje življenje je nemirno, in moja prihodnost nejasna, - a v meni je toliko svobodne moči, da bi si upal posuti z rožami tvojo pot. Roko v roki pojdeš z mano do slave, do razkošja -

ANA Vsa moja sreča je za mano; pred mano je prazno življenje ... (Prisiljeno ravnodušno). Ali vendar, kam ste zašli? - Moj oče bo imel dom, ne bodo ga izganjali na cesto. Moja teta bo imela moderne toalete, kočije in konje, da se vozi v mesto na veselice. To je dovolj, drugega ni treba. - Jaz - jaz ne bom imela ničesar ... (Zakrije obraz). Zakaj si prišel tako pozno, Ivan?

DOLINAR (tišje) Zdaj ni več prepozno. Ali mene je strah!

Broš iz ozadja.

V obednici se začuje šum, razgovor in smeh





Štirinajsti prizor


Prejšnja. Broš

BROŠ (vinjen, da se mu zapleta jezik; a hodi ravno, poje) Oj ti Polon- Polončica ... Kakšna radost! Meni se zibljejo sonca pred očmi ... Pridi, Anica ... Tu sem na srce moje, Bogomila ...

DOLINAR Zakaj ste tako ginjeni, gospod Broš?

BROŠ (kazalec pred obrazom, s surovo hudomušnostjo) Vi, gospod Dolinar ... vi imate nekaj na vesti, vi ne gledate tako, kakor gledajo pošteni ljudje ... Nikar nobenih skrivnosti, - grehi se povedo naravnost, hinavske oči niso lepe ... Jaz na priliko, - poglejte mene ... kar delam, to delam pred vsem svetom, vsakdo mi lahko gleda na prste. Sploh je moj karakter jako srečen, - Ana, ti boš zadovoljna z menoj ... Oj Anica, - nikar, nikar se me ne boj - ah, kam uhajaš pred menoj - hohó, - rima! - Anica, nocoj se ti prezentiram, kakor sem v resnici: človek vesel, razposajen, - zakaj moje srce je mlado. Ne glej na mojo plešo, Anica ... Jaz sem sposoben ... haha, jaz sem sposoben ... Pleša ne dokazuje ničesar.

ANA Pustite me ... mene je strah ...

Dobnik iz ozadja.





Petnajsti prizor


Prejšnji. Dobnik

DOBNIK Ali ne pridete, Dolinar? - Steklenice prihajajo na mizo. Družba se je preselila, zakaj na vrtu je mraz.

DOLINAR Meni je mraz tudi tu notri.

DOBNIK Vi ne izgledate ravno imenitno. Kaj ste imeli z njim? Ruda je šel preko vrta hitro in mirno, a bled je bil zelo. Justin se je po vašem nalogu opletal okoli njega; povedal sem mu še enkrat, da naj pusti ljudi pri miru ... (Stopi z njim v stran).

BROŠ (Ani s surovo strastjo, blizu nje, ona se mu umika) Nikar ne trepeči, golobica moja ... Jaz te ljubim ... vse moje telo gori od ljubezni ... objamem te do omedlevice ...

ANA Pojdite stran ... stran ... (Oba v obednico).





Šestnjsti prizor


Dolinar. Dobnik

DOBNIK In kaj imate vi pri tem? Kaj vas to vznemirja?

DOLINAR Ali bi ga ne mogel obdržati vsaj za ta hip? Storil bi svojo dolžnost ... Meni je strašno pri srcu ... Ne morem si misliti ... Glava mi je tako težka ... Ali se je moralo to zgoditi?

DOBNIK Poslušajte, gospod Dolinar. Vsakemu človeku pride ura, ko je zanj poslednji čas, da izgine. Če tega ne stori, vlači se po svetu brez duše in brez življenja, v nadlego sebi in drugim ljudem. Za Rudo je prišla tista ura. Ako bi vas prosil, storili bi bili najboljše, da bi ga vodili za roko tja, kamor je moral sam. Ta filozofija ni lepa, a pametna je.

DOLINAR Grozovita je.

DOBNIK Kakor že hočete ... Naposled, - Ana se je hotela darovati na vsak način za njegov dom. Zdaj ostane sicer ubožica, -- a boljše bo zanjo. Če ste imeli kaj opravka z Rudovo zadnjo uro, - pomislite, da ste rešili njegovo hčer. In ona je tega vredna.

DOLINAR Naj bi jo rešil kdo drugi, - jaz bi tega ne smel storiti. Jaz ne.

DOBNIK Sploh pa ne mislite, da je čakal Ruda ravno vašega dovoljenja.

Alma iz ozadja.





Sedemnajsti prizor


Prejšnji. Alma.

ALMA Papa, viktorija!- Pardon, gospod Dolinar.

DOBNIK Kaj je, Alma?

ALMA Ah, nič posebnega. (Tišje) Koželj pride jutri po mojo roko.

DOBNIK (malovažno) Ah!

ALMA Tako! - »Ah!« - Vam je torej to vseeno?

DOBNIK Kaj nisi dejala sama, da ni to nič posebnega? - Naposled moje dovoljenje nikakor še ni zagotovljeno.

ALMA Papa, to je moja stvar. Gospod Koželj, - klobuk in suknjo, mi odhajamo.

Koželj iz ozadja.

Justin od desne.





Osemnajsti prizor


Koželj, Dobnik, Dolinar, Alma, Justin

JUSTIN (prepaden) O Bog, in jaz sem to slutil ... Stojim kakor kamen, ne da bi ganil z roko ...

DOBNIK (mirno) Pripovedujte, gospod učitelj.

JUSTIN Zakaj ste mi dejali, da naj pazim nanj; vedeli ste torej čisto dobro -

DOBNIK (trdo) Mi nismo vedeli ničesar. Govorite jasno!

JUSTIN Ruda vam gre s silnimi koraki ... izginil mi je skoro izpred oči ... In ne po stezi, naravnost čez grmovje. Opraskal sem si roke in raztrgal suknjo. In tam gori obstoji, dvajset korakov od mene. Nebo je jasno in videl sem ga razločno. Stal je vrh skale, kakor črn kip ... O! - Kakšen glas vam je bil to, za Boga! - Kakor, da se je oglasilo tam v globočini, iz vode. Zaklical je »Marija« tako čudovito, strašno, da me je zazeblo v kri in mozeg ... Potem pa ni bilo na skali ničesar več in doli v tolmunu je zašumelo.

Odmor

Dajte mi vode, meni se vrti pred očmi!

DOLINAR (vzame z mize kozarec vode in ga da Justinu) Torej -?

KOŽELJ To je grozovito ... (hitro v obednico).

DOBNIK Ne zgražajte se; storil je popolnoma pametno. Šel je počivat, ker je bil utrujen.

ALMA Kje je Ana?

Ana hitro iz ozadja.

Broš za njo.





Devetnajsti prizor


Prejšnji. Ana. Broš. Gosti in Marta pozneje

ANA Rešite me tega človeka ... (Dolinarju) Jaz ne morem več ... Vzemi me s sabo, Ivan, stran odtod ...

BROŠ Nevestica, zakaj bežiš pred mano ...? »Daj da te objamem, od ljubezni vnet ...« Ali tičica, ti si vendar moja ...

ALMA (Brošu) Hé, vi, pustite jo pri miru ... Ali ne veste, kaj se je zgodilo?

Gosti iz obednice, prestrašeni obrazi.

PRVI GOST To je grozno!

DRUGI GOST Kdo ga je videl?

ALMA (Ani) Ne prestraši se, Anica, tvoj oče je mrtev.

ANA (obstoji s povešenimi rokami, po kratkem odmoru omahne v naročje Dolinarju) Glej, vse je umrlo zame. Ti me varuj, Ivan!

DOLINAR Ne boj se Anica, ti pojdeš z mano.

BROŠ To je moj opravek, gospod Dolinar.

DOBNIK (mirno) Dajte mu klofuto, Justin ... (Pri Ani). Samo lahka omedlevica. Minilo bo takoj.

Broš proti obednici, Justin za njim.

MARTA (iz obednice) Kje je Jakob?

DOBNIK Gospodična, Ruda vam je dejal, da pojdite odtod ... Pospravite svoje stvari; zdaj ste v tuji hiši.

Dolinar nese Ano na rokah na divan.

Zastor

Prvo dejanje


Pol domača, pol gostilniška soba za intimnejše goste. Na desni (od gledalca) steklene duri v štacuno, zadaj na levi zagrinjalo v domačo izbo, na levi vrata na hodnik in na stopnice, ki vodijo v zgorenje domače izbe. Zadaj na sredi gostilniška kredenca s kozarci itd., na steni kljuke. V kotu na levi majhna pogrnjena mizica, na desni večja štirioglata nepogrnjena miza, spredaj belo pogrnjene gostilniške mize; lovske in pivske slike na stenah.

Za malo mizico zadaj na levi Francka plete; Maks hodi po sobi in stopi časih k veliki mizi zadaj, kjer ima svoj kozarec. Iz domače sobe zadaj se glasi klavir.

Maks Res, Francka, veliko se je spremenilo v tem času, ko sem se potepal po svetu. Obogateli ste in jaz sem berač, vagabund.

Francka Saj greš lahko študirat, Maks. Oče bi ti dal denarja, je rekel.

Maks Tvoj oče? Francka, ali misliš, da mora biti človek lump, če ima zakrpane hlače in nepočesane lasé? Mnogo sem izgubil, Francka, življenje, prihodnost, vse take lepe reči sem izgubil. In tebe. Ali za vse to sem dobil nekaj drugega, kar ima tudi svojo ceno: ponos vagabunda.

Francka Nisem te hotela žaliti, Maks.

Maks In pa maščevalnost vagabunda. Od maščevalnosti se dá živeti, Francka, zato dosežejo vagabundi vsi tako visoko starost. Saj bi se lahko še danes potepal bogvekod, lahko bi na kakšen način še nadalje študiral paragrafe po dunajskih beznicah, toda nekaj me je gnalo domov: to je bila maščevalnost. Ni me bolelo posebno, da ste spravili mojega starega na kant; take reči se prigodé zmerom in zato ni treba, Francka, da bi te bilo sram pred mano. Ali razjezilo me je, da je tvoj oče tako mogočno stopal preko trupel, da, Francka, preko naših trupel. Kadar vidim tako oblastnega človeka, me zgrabi strahovita želja, da bi ga ugriznil v nogo, ugriznil, ugriznil tako, da bi mahoma loputnil na tla, héj, s čelom na kamen!

Francka (tišje) Jaz ti nisem vzela ničesar.

Maks O, Francka! Ali misliš, da se delam norca, ko tebi vse to očitam? Ti si mi vzela največ — ko sem zaupal nate in sem se tako neumno goljufal. Tega je bilo treba; zdaj sem hvala Bogu popoln berač in moje roke so popolnoma svobodne.

Francka Zakaj se nisi vrnil prej; meni je bilo dolgčas po tebi.

Maks Dolgčas ti je bilo … ej, Francka, nevesta! Poglej mi v obraz … ali se spominjaš tistih časov, ko sva se igrala tod in sva se rada imela? … Ej, Francka, nevestica, še danes ti je dolgčas po meni! … (Ji dene roko na čelo in se skloni k nji.)

Francka Kaj sem ti storila, da me tako mučiš?

Maks Zato, ker te ljubim, Francka! Ko bi te ne ljubil, bi bilo žalostno z mano, žalostno! Kadar ti takole pogledam v oči — poglej me v oči! — te ljubim tako zelo, tako zelo, da vem, da je vse izgubljeno, in ker vem, da je vse izgubljeno, morda še ni vse izgubljeno … ti! … (Stisne ji obraz v roke in se skloni čisto blizu k nji.)

Francka (se mu nalahko brani) Maks …

(V štacuni so zazvonila vrata in sliši se ženski glas: »Kaj ni nikogar?« — Francka vstane.)

Maks Ne zameri, Francka … pozabil sem, da si nevesta!

(Francka odide v štacuno; iz domače sobe zadaj na levi se glasi klavir.

Maks (gre k veliki mizi na desni in vpije) Prepozno, starec neumni, zaljubljeni, prepozno! (Gre počasi proti levi; pri durih v domačo sobo:) Gospodična Nina, ali sanjate?

Nina (znotraj) Dober dan, gospod Maks!

(Klavir utihne.)

Maks Zelo se skrivate, gospodična Nina …

Nina Drugi me skrivajo, zato ker sem bolna. (Tišje:) Ali ne povejte nikomur, gospod Maks, da sem bolna … stric bi bil strašno hud … In tudi z mano ne smete govoriti, zato ker vas imam rada … Stric je rekel … Pst … Francka! … (Se okrene previdno in odide; Francka iz štacune.)

Maks Ali si huda?

Francka O ne, Maks.

Maks (počasi) Ti, povej no, — kaj pa misli tvoj oče z Nino?

Francka V klošter pojde.

Maks Zdi se mi, da je bolna; kaj pa ji je?

Francka (počasi) Ni bolna … samo časih zvečer, kadar je tema …

Maks Kadar je tema? …

Francka Kdo ti je povedal, da je bolna?

Maks Na obrazu se ji vidi. In kaj je takrat, kadar je tema? …

Francka Strah jo je.

Maks (je bil šel do mize na desni, se okrene) Tvojega očeta!

Francka (prestrašena, tišje) Maks!

Maks In tistega večera pred štirimi leti, ko je umiral njen oče …

Francka (sedí, iztegne roko) To ni resnica, to so sanje, Maks, grde sanje in Nina je bolna.

Maks Mene mučijo zelo te sanje, rad bi jim prišel do dnà. Tod okoli vse diši po teh grdih sanjah, Francka, in jaz voham s slastjo, nimam miru drugod …

Francka (vstane, proseče) Saj si rekel, Maks, da me ljubiš …

Maks Fej, kako te je že vso zastrupil ta nečisti zrak … Česa me prosiš?

Francka (gre proti njemu, proseče, tiho, s sklenjenima rokama) Oče je velik in strašen in jaz bi se tresla zate. Ne reci ničesar …

Krnec (odpre gostilniške duri zadaj na levi) Maks!

Maks Kaj pa je, stari?

Krnec (tišje, se ogleda po izbi) Maks, ali imaš par desetic?

Maks Prav nič, stari, pijem na upanje.

Krnec Kje pa je Kantor?

Maks Tukaj ga ni … Daj, Francka, prinesi mojemu staremu četrtinko na moj račun! — Le idite, očka, vam bodo že prinesli!

(Krnec odide, Francka za njim.)

Maks (sam, gre počasi proti durim v domačo sobo) Rad bi, da bi bile same sanje … (odgrne zagrinjalo v domačo sobo; Nina pred njim, se skloni jokaje:) Nina?

Nina Rekli ste, da jo ljubite.

Maks Ali, gospodična Nina, — Ninica, otrok!

Nina Jaz sem vas imela tako rada — zakaj ste me tako lepo pozdravili?

Maks (ji vzame robec in ji briše solze) Saj te imam rad, glej, Ninica, ubožica …

Nina Kakor Francko?

Maks Da, Ninica …

Nina Glejte, jaz sem vas imela tako rada … ko ste šli mimo in ste pogledali gor in ste tako lepo pozdravili … Tukaj je strašno pusto, gospod Maks, strašno, in jaz sem gledala zmerom, če pridete mimo. (Hitreje:) Toda ne smem dol, glejte, stric ne pusti …

Maks To vam je pač zelo dolgčas …

Nina O! — Nihče ne govori z mano … stric je hud, kadar me vidi … samo časih me ima rad in me poboža, ali jaz se ga tako bojim … tako bojim …

Maks In kadar je temà?

Nina (se ga oklene z rokama, strahoma) O, gospod Maks!

Maks Takrat vas je zelo strah?

Nina Jaz bi rada, da bi bili zmerom pri meni …

Maks Zakaj vas je strah, Ninica?

Nina (tiho) Zakričalo je … (glasneje, strahoma) — zakričalo …

Maks Tisto noč je zakričal tvoj oče, Ninica …

Nina (se ga oklene krčevito) O, gospod Maks, ostanite pri meni …

Franc Bernot (pride od leve, s šopkom v roki, v površni suknji s privihanim ovratnikom; nekoliko kratkoviden, z naočniki, pride počasi naprej) Klanjam se, gospodična Nina! (Maksu nekako malovažno:) Servus!

(Pogleda v domačo sobo.) Kje pa je Francka?

Maks V gostilnici je! … (Franc gre proti gostilnici.) Nina, jaz bom zmerom pri vas, zmerom bom mislil na vas! …

Francka (pride iz gostilnice) Dober dan, Franc!

Franc Zadnje letošnje rože iz našega vrta, Francka, zato niso več tako lepe.

Francka Kako si prijazen!

Franc Daj jih v vodo, škoda bi jih bilo, če bi tako zvenele. Prinesi mi osminko vina, pa sifona!

(Francka v gostilnico.) Kaj pa vi, gospodična Nina, zmerom kloštrski?

Nina Zmerom. (Maks k mizi na desni, pije, sede.)

Franc Saj pojdete že prihodnji teden, ne?

Nina Dà.

Franc Tako … hm … no, tudi kloštrsko življenje je nazadnje prijetno … (Sede k mizi na levi; Maks je bil vzel notez iz suknje, gleda zamišljen, žvižga in bobna s prsti po mizi.) Prosim te, Maks, nikar ne žvižgaj in ne bobnaj, to me dela strašno nervoznega!

Maks (pogleda malomarno iznad noteza) Pa pojdi!

Franc Ti si mi zmerom bolj neprijeten, Maks … hm … dà … zmerom bolj neprijeten … (Sede na levi.)

No, gospodična Nina, sedite malo k meni …

Nina Moram gor. — (Sede blizu mize; Francka prinese vina; pogleda na Maksa in Franca.)

Franc Tu sem, Francka, tu sem.

Francka Kod si danes hodil?

Franc Zjutraj sem bil na polju. Moram delati zunaj, da si popravim zdravje. In pa tudi tako je nekaj lepega to delo na polju … Izprehodi po gozdu, po travnikih … Človek je tako miren in zadovoljen.

Francka Da … da … Zakaj pa ne sedeš sem, Maks?

Maks Tukaj je moj prostor, sedi ti sem!

Franc (pogleda postrani na Maksa; Maks pije) Najlepše je tako življenje. Človek je čisto kmet in to je edini naravni poklic na svetu. In če bi si poželel duševnega razvedrila, so lepe knjige v omari … (Se dotakne nalahno Franckine roke) In, Francka, da bi imel vrhu tega še lepo ženko na domu …

Maks Vrhu tega.

Franc Ali se vam ne zdi, gospodična Nina, da je najlepše tako mirno, tiho življenje?

Nina Da.

Maks (hipoma) Ali bi ne popotovali radi, gospodična Nina?

Nina O — dà!

Maks Ali bi ne videli radi morja, velikega, lepega morja, — vozili se v beli ladjici takole na večer, ko bi zahajalo sonce —

Nina O!

MaksAli bi bili morda radi pozimi v velikem mestu: gledališča, velika, razsvetljena … čudovite obleke … bali … koncerti —

Nina, Francka O!

Maks In ljubezen, ljubezen, ljubezen … tista ljubezen, ki je v romanih in na balih … ko je človek mlad in razposajen in zaljubljen, da bi le plesal in poljubával —

Nina O, gospod Maks!

Franc (vstane, čemerno) Same otročje reči.

Maks Blagor jim, ki so otročji!

Franc Otročji so ljudje, ki niso nič. Zate je tako življenje, táko prazno vagabundiranje. Vsi izprideni študenti so mladi, veseli in razposajeni. Kdor pa je kaj študiral in kaj dosegel, nima več smisla za neumnosti. Napravi si dom in živi mirno, s sabo in s svetom zadovoljen.

Francka Franc!

Maks Le pusti ga, Francka, ima čisto prav! Ljudje, ki so kaj dosegli, so s sabo in s svetom zadovoljni. Posebno, če so podedovali prijazno posestvo. Toda, Franc, nazadnje je vendar žalostna resnica: edini sad tvojega življenja bo par otrok, v najboljšem slučaju. Ali bi bilo vredno, da bi se upiral človek vse življenje za tako klavrn rezultat? — (Veselo:) Mene poglej!

Krnec (odpre gostilniške duri) Maks!

Maks Le idi, stari … Daj, Francka, prinesi mu četrtinko!

(Krnec izgine, Francka odide za njim.)

Franc (smejé). Saj vidimo …

Maks No, kaj?

Franc (se okrene, z rokama v hlačnih žepih, smejé). Berači …

Maks (vstane). Ti, ne meči mi beračev v obraz! Praviš, da sem vagabund in zato se me varuj! Potisnem ti berače v goltanec, da jih ne boš pogoltnil zlepa!

Franc (v zadregi, smehljaje) Pretepal se ne bom s tabo!

Maks (izpije) Fej! Kadar vidim tákole gnilo, smrdljivo zadovoljnost … (Vzame klobuk in palico, gre k Nini:) Z Bogom, gospodična Nina … Zvečer se morda še malo vidiva …

Nina (vstane in mu da roko) Z Bogom, gospod Maks …

Francka (iz gostilnice) Kaj že greš, Maks?

Maks Na večer se morda vrnem. Z Bogom! (Pri durih v gostilnico:) Pa zapiši, Francka: pet četrtink, jaz tri, stari dve.

Francka (je šla za njim proti durim). Z Bogom, le pridi, Maks! — (Francu:) Kaj pa si mu naredil?

Franc E … jaz se ne pustim, ne … takle vagabund me ne bo žalil … ne …

Francka (se ozre nanj, gre proti štacuni) Ti si ga žalil.

Nina Maks ni vagabund.

Franc (razžaljen) Torej … dobro, Maks ni vagabund, no … mi drugi smo vagabundi, no …

Hana (iz gostilnice, oblečena kakor dekla) Oče prihaja, Francka, pojdi v štacuno! Kaj pa ti tukaj, Nina? Kaj bo rekel oče?

Nina Saj grem gor, tetka!

Francka Pustite jo no, mama! (Nina odide na levo.)

Hana Če pa oče ne pusti! — In tisti je bil spet tukaj, tisti Maks. Koliko je pa spet pil? Stari tudi pije tam zunaj.

Francka Saj je plačal, mama!

Franc (s posebnim nasmehom) Seveda je plačal!

Hana Pa pojdite z njo v štacuno, gospod Franc. (Pospravlja po mizah in pogrne tudi veliko mizo na desni zadaj.)

Franc Če dovoliš, Francka. (Si ogrne suknjo in se pokrije, vzame steklenico in kozarec.)

Hana Saj bi mu lahko nesla vino. (Francka v štacuno in Franc za njo.)

(lz gostilnice Kantor in župnik.)

Kantor Steklenico, Hana, in predvečerek!

Župnik Dober dan, gospa Kantorjeva!

Hana Gospod župnik, dolgo vas že nismo videli! (Si obriše usta s predpasnikom in poljubi župniku roko; mu pomaga sleči suknjo.)

Župnik (smehljaje). Časi so se spremenili, gospa … prav od srca me veseli, da sem spet prestopil prag te hiše … (Hana odhiti na levo.)

Kantor (je bil odložil suknjo, ponudi župniku stol spredaj na sredi) Izvolite, gospod župnik!

Župnik (séde) Ne veste, kako mi je prijetno, da sva se tako nekako zbližala, in nič ne želim tako prisrčno, kakor da bi bilo to zbližanje kolikor mogoče trajno in tesno.

Kantor Tudi jaz želim to. (Hana prinese steklenico in kozarca ter šunke.)

Hana Ne zamerite, da vam ne morem postreči boljše …

Župnik Preveč ste prijazni, gospa.

Hana Ne recite mi gospa, gospod župnik, saj me poznate, ko sem bila še dekla …

Kantor No, no, že dobro! — (Hana umolkne in odide.)

Kantor Hana je še zmerom dekla, to mi je časih prav sitno.

Župnik Dà … seveda … kdo pa bi si bil mislil, da se boste povzpeli tako visoko …

Kantor No, da!

Župnik Ali s pridnostjo in vztrajnostjo doseže človek mnogo in le pozabiti ne sme, da ni dosegel vsega samó in edino s svojo močjo …

Kantor Jaz nisem tega nikoli pozabil. Rekli ste včeraj, da naj bo vse pozabljeno med nama. Jaz nisem razumel teh besed, gospod župnik. Mislim, da ni bilo med nama ničesar, kar bi bilo treba pozabiti.

Župnik Oprostite, jaz sem le mislil … da ste bili ves čas tako blizu našim nasprotnikom in da …

Kantor Tudi danes sem jim še blizu, kakor pač občuje človek kakor jaz z ljudmi različne sorte. Ali drugače nisem imel opravka nikoli z nasprotniki vere in duhovnikov …

Župnik Zelo me veseli, da ste to tako naravnost povedali … Nasprotniki vere in duhovnikov, dà … Toda ne zamerite, dragi gospod Kantor — slabo je odkrito nasprotstvo, ali tudi mlačnost je slaba. Tako se mi je zdelo, kakor da bi bili kolebali na to in na ono stran in kakor da bi si ne upali na glas povedati: »Tak sem in to mislim!« —

Kantor Dobra je odkritosrčnost, gospod župnik, ali še boljša je previdnost. Kaj sem bil prej in kaj sem imel? Ko bi se bil rinil v sprednjo vrsto, bi me prva sapica odpihnila. Danes je moja vsa Betajnova — pol fare je v moji službi —

Župnik Veliko ste dosegli!

Kantor In zdaj, glejte, sem lahko, kar hočem! — Kaj bi vam bil mogel dati prej? Zdaj dajem lahko z obema rokama …

Župnik O, gospod Kantor!

Kantor In dajal bom! Na vaše zdravje, gospod župnik. (Pijeta.)

Kantor Najpoprej bova govorila zaradi farovža …

Župnik (pazljivo, iztegne roko) Le govorite, gospod Kantor, le govorite …

Kantor Stvar se vleče celih dvanajst let in tista stara koliba stoji še zmerom. Če bi čakali na darove, bi čakali pač, da bi se vam streha podrla nad glavo.

Župnik Res je, gospod Kantor, res je! Fara je uboga in bogatini so brezverci — razen vas, gospod Kantor!

Kantor Zato sem se bil namenil, da Vam sezidam farovž na svoje stroške.

Župnik (prime kozarec, vstane nekoliko) O, gospod Kantor! (Postavi kozarec na mizo, poseže po njegovi roki:) O, katoliški mož! In tisto, kar smo bili nabrali za farovž tako polagoma, po soldih —?

Kantor Dejal sem, da vam sezidam farovž na svoje stroške.

Župnik O, hvala vam, gospod Kantor! — Kako zelo sem se motil nad vami, oprostite mi! In ne veselim se samo zategadelj, gospod Kantor, ker ste ustregli meni in moji fari, temveč veliko bolj še zategadelj, ker ste se postavili tako odločno v vrsto katoliških mož! Pridobili smo celo vojsko, ko smo pridobili tako vplivnega, vztrajnega, značajnega moža … O, gospod Kantor! Zanašajte se na našo hvaležnost, gospod Kantor!

Kantor Jaz se zanašam nanjo.

Župnik (vstane nekoliko, poseže po njegovi roki) O, gospod Kantor, — kar recite!

Kantor Prejšnji teden sem bil v mestu in sem govoril z nekaterimi gospodi zaradi državnozborskih volitev —

Župnik (sloni z rokama na mizi) Dà, dà!

Kantor Nisem jih pridobil vseh. Saj veste — tista neumnost pred šestimi leti …

Župnik Ko ste kandidirali proti nam —

Kantor Kdo? Jaz ne! Kandidiral nisem, — kandidirali so me. So itak vedeli, da propadem, drugače bi si bili izbrali koga drugega, kakšno mlado pisunče, kakšnega advokata. Jaz se nisem brigal za vso reč …

Župnik O, dà, saj verjamem, gospod Kantor!

Kantor No, nekatere sem pridobil, ker sem jim dokazal, da rad podpiram narodove ustanove, ali narodnih ustanov je toliko, gospod župnik!

Župnik O da, gospod Kantor!

Kantor In na poti mi stoji tudi prejšnji poslanec. Saj nič ne rečem — pošten in dober človek je, toda za poslanca —

Župnik (hitro, ga potrka po roki) Ni, ni! Tudi jaz bi rekel …

Kantor Vsa stvar je zdaj odvisna od vas, gospod župnik. Vaša beseda je tehtna, ker imate faro takorekoč v roki: vi duše, jaz telesa. Če namignete vi tja dol: ta človek je znan v teh krajih, priljubljen in tako dalje …

Župnik O, znan, o, priljubljen! …

Kantor Torej?

Župnik O, jaz …! Ampak, gospod Kantor, tisti hlev zraven farovža, ki se že podira —

Kantor Seveda, tudi hlev spada zraven. Rekel sem, da bom dajal z obema rokama.

Župnik (vstane, mu da roko, slovesno) Brez nadaljnjih besed! —

Kantor Hvala, gospod župnik! — Pa nikar ne mislite, da mi je toliko ležeče na poslanstvu; saj imam doma skrbi in dela čez glavo. Toda glejte, gospod župnik, da govorim odkritosrčno:

vse bogastvo, ki sem ga pridobil, in vsa oblast, ki sem jo dosegel, me nič posebno ne veseli. To je navsezadnje tako majhno. V svoji fari sem kralj, ali moje kraljestvo je tako tesno omejeno; onkraj plota ne vedo o meni ničesar.

Župnik O, prosim —

Kantor Rodil sem se v nesrečni hiši. O, — da bi bil začel drugje in drugače svojo pot! Drugo in večje bi bilo moje kraljestvo. Kar sem napravil dobrega v svoji fari, mi samemu preseda; rad bi bil dobrotnik svojega naroda, vsega naroda.

Župnik O blagi mož! Toda verjemite mi, gospod Kantor, najmanjša dobrota, ki ste jo storili — in koliko ste jih storili, — je zapisana —

Kantor No, da — Hana! (Hana pride iz domače sobe.) Še steklenico! (Hana odide.)

Župnik Saj ni treba, gospod Kantor, zaradi mene —

'Kantor E, vino je dobro!

Krnec (pogleda iz gostilniške sobe, se odkrije)

Kantor Kaj pa je?

Krnec (se smehlja v zadregi)

Jaz bi vas prosil —

Kantor Le malo počakajte! (Hana prinese steklenico.) Daj staremu tam zunaj četrtinko.

Hana Saj je že pil.

Kantor Četrtinko bo še prenesel. (Hana odide.)

Župnik Kako ste blagi! Vsak kozarec vina, ki ga darujete siromaku, vam bo nekdaj stotero povrnjen.

Kantor Vedro za kozarec. (Trčita s kozarcema:) Na vaše zdravje!

Župnik Na vaše, naš poslanec!

Kantor V suknji ga še nimam, poslanstva. — (Vstane.) Jaz ne vem, da je meni vsaka stvar tako strahovito težka, pot do najbližjega cilja tako dolga! Kar se drugim ljudem, ki so slabši in bojazljivejši od mene, kar tako posreči, je zame skoro nedosežno: razmakniti moram prej devetero zidov … Nekaj ostudnega, strašnega je med mano in med zadnjim ciljem … kakor velika senca hodi pred mano. Jaz ne morem svobodno, brezskrbno poseči po stvari, ki bi jo rad; pravijo, da kradem, da sem brutalen … In tako je naposled res treba, da je človek okruten, ko mu je potlej žal; ali česar zlepa ne doseže, to je pač treba, da doseže zgrda. Jaz vem, da nisem bil zmerom blag in oblizan in obziren — ali kakšni so drugi? Kdor kaj pridobi, oškoduje svojega soseda. Na cesti ne leži ne bogastvo, ne oblast, vse to je v suknjah drugih ljudi. Pravijo, da sem bil obogatil na brutalen način, — rad bi vedel, kako bogaté drugi!

Župnik Je že taka božja volja, da so na eni strani premožni, na drugi pa siromašni ljudje! Ničesar vam ne morejo očitati.

Kantor Ničesar ne, da! To je samo odločnost in moč: kdor je močan, hodi navzgor, bojazljivci in slabiči drsajo navzdol. Ničesar mi ne morejo očitati, ali vendar mi očitajo, — to je tista senca, ki hodi pred mano. — Pri tejle priči Vam dam svoje kraljestvo, če mi pokažete človeka, ki bi dejal za mojim hrbtom, da sem pošten, da nisem ne kradel ne ubijal.

Župnik Gospod Kantor! —

Kantor Glejte, spravil sem Vas v zadrego. Ko sem bil v mestu in sem govoril z ljudmi zaradi volitev, ali veste, kako so me gledali? Kakor da bi bil prišel naravnost izpod vislic. Ne vem, če bi mi bil kdo ponudil roko, da bi je ne bil iztegnil sam …

Župnik (obotavljaje, neodločno) Vsak človek ima sovražnikov, vsak človek …

Kantor Povejte mi naravnost: kadar vas poprašajo, ali boste odgovorili z lahko vestjó: »Kantor je poštenjak in nobene pege ni na njegovem življenju?«

'Župnik (vstane, iztegne roko) Od danes naprej, gospod Kantor, z lahko vestjó.

Kantor (ne prime roke, toči; pomolči nekoliko, potem hladno, s komaj vidnim nasmehom na ustnicah) Hvala! —

Župnik (hitro) Ne … gospod Kantor … ne … nisem mislil tako … Prepričan sem bil zmerom.

Kantor Mislili ste to, kar je v zraku, kar mislijo vsi: da sem si bil prisleparil, skradel svoje bogastvo. To ste mislili.

Župnik O … ne, ne, gospod Kantor … ne, ne! Kako bi mogel potem zahtevati od vas, da bi mi postavili farovž na svoje stroške … in hlev … Da povem po pravici … tudi do mene so že prišle tiste govorice …

Kantor (sede, pazljivo, srepo). Katere?

Župnik Jaz se nisem menil zanje —

Kantor Katere govorice?

Župnik (séda, tišje, obotavljaje) Zaradi Martina Kantorja, vašega bratranca …

Kantor (nestrpno, se skloni naprej) No? Kaj pa je bilo z njim?

Župnik (počasi zamahne) I … no … da ste se polastili njegovega premoženja … da ste oškodovali njegovo hčer …

Kantor In kaj še?

Župnik (začuden) Nič drugega …

Kantor (kakor da bi se oddahnil, mirnejše, skoro veselo) Da sem se polastil njegovega premoženja! Saj se pač spominjate, kakšno je bilo to premoženje … Treba je bilo čisto znova začeti … Opekarnica, pivovarnica in vse skupaj ni bilo takrat pol solda vredno. Naj počiva v miru, — pijanec je bil in le sreča za njegovo hčer, da je umrl … Nič drugega mi ne očitajo, pravite?

Župnik (v zadregi, začuden) O — nič!

Kantor No, na vaše zdravje, gospod župnik. — (Pije.) Da bi le vsak tako kradel, kakor jaz! Pijanec je bil, in ko bi začasa ne bil umrl, bi bila njegova hči danes bosa in naga.

Župnik (se nasloni, z drugim glasom, da bi prekinil razgovor). Pravijo, da mislite v klošter z njo.

Kantor Bolehna je, tišči se v kotu in premišljuje, čisto kakor njen oče. In če jo vidijo tako bledo, suhotno, plašljivo — precej kažejo name, jeroba: »Okradel jo je in zdaj jo sovraži!« Povem vam naravnost, da se je skoro bojim.

Župnik Ljudje so hudobni.

Kantor Tam bo živela v miru; zadovoljna bo in tudi jaz bom zadovoljen. (Gre proti domači sobi, govori vanjo:) Hana, pokliči Nino dol! — (Se vrne.) Dal bi jo bil v kakšno šolo — pa ko je zmerom bolehna, čemu bi jo mučil brez potrebe?

(Zunaj se zasliši otroški krik.)

Pepček (dvanajstleten fant, prijoka od leve.)

Kantor Kaj pa je, Pepček?

Pepček (joka). Francelj me je pahnil.

Francelj (desetleten fant, pogleda izza duri na levi). Saj ni res, ata, sam je padel.

Kantor Sem pojdi, razbojnik!

Pepček Pahnil me je!

Kantor Zakaj pa si ga pahnil? (Vzame Franceljna v naročje.)

Župnik Jej, jej, Francelj, torej tak si? (Gladi Pepčka, ki stoji pred njim, po glavi.) Le nič ne jokaj!

Kantor Čakaj, falot, jaz te bom! (Prime Franceljna nalahno za uho, Francelj se smeje.)

Pepček Je rekel, da me bo ubil.

Župnik O joj!

Kantor Kaj si rekel?

(Francelj se smeje v naročju Kantorjevem). Saj nisem!

Pepček Kaj sme?

Kantor Ali ne veš, da bi te zaprli, če bi ga ubil?

Francelj Zaprli?

Kantor Zaprli, zaprli! Zato se ne sme ubijati!

(Postavi Franceljna na tla.) Le pojdi, ti falot, pa nikar ga več ne pehaj!

(Francelj zbeži na levo.)

Ti si pa tudi mevža, Pepček! Če te bo še enkrat pahnil, pa ga natepi! Le ven!

(Pepček odide).

Župnik Malega bo treba dobro vzgajati.

Kantor E, zmerom je boljše, če je otrok živahen. Iz čemernežev ni nikoli nič.

Nina (pride iz domače sobe in ostane pri durih.).

Kantor Torej pozdravi, Nina!

Nina Dober dan, gospod župnik!

Župnik (gre bliže k nji) Dober dan, Ninica.

Kantor In jaz?

Nina Dober dan, stric.

Kantor Pridi bliže, ne stoj pri durih! (Nina pride bliže.)

Župnik Gospod Kantor mi je dejal, da mislite v klošter, Ninica? (Nina molči.)

Kantor Odgovori, Nina!

Nina Da, gospod župnik!

Župnik Ali se veselite mirnega, pobožnega kloštrskega življenja? Ali je Vaše srce pripravljeno?

Kantor (gre proti mizi, kjer je sedel, se okrene k Nini in ji pogleda v oči).

Nina Da, gospod župnik, pripravljeno je.

Župnik (jo prime za roko). Prav imate, Ninica, čaka Vas najlepše življenje, življenje v Kristusu. Kaj bi imeli v svetu, Ninica? Le malo jih je, ki ohranijo neomadeževano dušo; le malo je čistega zlata, ki ostane svetlo v mlaki poželjive posvetnosti. Lepa je vaša prihodnost, Ninica … Toda, povejte mi odkritosrčno, ali ni morda v Vašem srcu skrita še kakršnakoli nemirna želja? Ali se morda ne vzbudi kdaj rahlo obžalovanje v Vašem srcu?

(Nina molči)

Kantor (sedi za mizo) Odgovori, Nina! Ali ne obžaluješ?

Nina Nikoli, gospod župnik! Zbogom, gospod župnik! (Se skloni k njegovi roki, da bi jo poljubila.)

Župnik Ninica, kaj Vam je? Zakaj jokate, Ninica?

Kantor (vstane, Nina se zdrzne.)

Nina Nisem jokala, gospod župnik.

Župnik Saj Vam tekó solze po licu.

Kantor Otrok!

Nina Saj nisem jokala, stric!

Kantor No, le pojdi gor!

(Nina poljubi župniku roko.)

Župnik Zbogom, Ninica!

(Nina odide.)

Kantor Kakor sem rekel: bolehava je in neumne misli ji gledajo iz oči. Najboljše bo za njeno telo in zanjeno dušo, če jo odtegnem življenju.

Župnik Tudi jaz mislim. — In zdaj pa dovolite, gospod Kantor, da Vas še enkrat prav prisrčno zahvaljujem — — res, današnji dan je bil izmed najlepših v mojem življenju. Kdaj, pravite, da pričnemo s farovžem?

Kantor Takoj na spomlad, gospod župnik.

(Župnik si oblači suknjo, Kantor gre k štacuni in odpre duri.) Francka — dober dan, Maks — ali ni bil Bernot tukaj?

Francka (znotraj) Je šel.

Kantor Da mi ne posedata z Nino po gostilnici! — (Zapre duri.) Treba je samo, da jo kdo malo pogleda, Nino — (vzame klobuk in si ogrinja suknjo) posebno, odkar je ta potepeni Maks tukaj. Nimam rad, da govori z njim; ta fant mi ni pogodu.

Krnec (pogleda iz gostilniških duri in se smehlja po beraško.)

Kantor Ah, tako, — no, kaj je?

Krnec Saj veste, gospod Kantor —

Kantor Kdaj pa sem Vam bil dal zadnjikrat? Ste že vse zapili?

Krnec (pride bliže, s klobukom v roki) O, ne zapil —

Kantor Kaj še!

Krnec Mraz je že, suknjo bi si kupil

Kantor Po suknjo pridite k meni.

Krnec In pa Maks je zdaj doma —

Kantor Kaj pa dela?

Krnec (skomizgne.) Ej —

Kantor Jaz vem, kaj dela, Krnec, in le povejte mu, da naj se varuje, — naj rajši počne kaj pametnega, da mu ne bo treba beračiti … Voha okoli, voha — vem dobro, kako je pozvedoval pri sodniku in drugod … Jaz nisem kriv, če ste slabo gospodarili in vse zapili. Priden človek ne pride nikoli na kant …

Krnec (prestrašen, jecaje) Jaz ne morem nič, … gospod Kantor … ne vem, kaj je z njim … Velik je, sam naj gleda …

Župnik Ta fant se je menda čisto izgubil in tudi v časopise daje.

Krnec Pravi, da bi šel v kakšno pisarnico —

Kantor Ta pojde, seveda; mu delo smrdi kakor Vam! (Vzame iz suknje papirnat denar.) Ampak za ta mesec dovolj, zbogom!

Krnec Prav lepa hvala, gospod Kantor!

Župnik Blagi mož! (Stisne Kantorju roko.)

Kantor Kaj pa hočem, saj mislijo, da sem jim dolžan. In na cesti tudi nečem, da bi poginili. — Izvolite, gospod župnik … (Kantor in župnik na levo.)

Krnec (poskoči k durim v štacuno) Francka, hej! — Maks, le k meni, Maks! (Francka pride.) Pol litra, Francka! Pa večerjo, Francka, — pečenke, Francka!

Francka Precej, očka, precej! (Odide v gostilnico.)

Maks (pri štacunskih durih) Kaj pa je, stari?

Krnec (maha z denarjem po zraku) Ali ti diši?

Maks Čigav denar?

Krnec (začuden) Čigav? Moj!

Maks (napol ironično) Kaj pa misliš o meni, stari? Jaz da bi pil za ta denar? Ali nimaš nobene morale več? Za ukraden denar, prisleparjen denar! Ali nimaš morale?

Krnec (prestrašen) Kaj?

Maks Stari, ta denar smrdi po vislicah!

Francka (prinese vina.)

Krnec (sede na desni zadaj) Tukajle k meni sedi, Maks. Saj v vino ni pomočil rok.

Maks Le pojdi, Francka …

(Stopi k nji.) No, počakaj malo, Francka!

(Jo prime za roko.) Čudno je, kako mi je hudó …

Francka Zakaj ti je hudó?

Maks Kakor da bi se zdajle za zmerom poslavljala … sam ne vem …

Francka (tišje) Saj sem ti rekla, Maks … povedala bom očetu in njemu … pa naj bo, kar hoče …

Maks Ne reci nikomur ničesar in nič več ne govori z mano … zdaj je že vse prepozno … In pa, Francka, nič mi ne zameri, če se bo kaj zgodilo … kaj hudega in grdega … Žal mi je tebe …

Francka (proseče) Maks, ti mi povej — kaj ti je težkega pri srcu …

Maks Le pojdi, Francka …

(ji stisne roko) no, zbogom!

Hana (prinese večerjo iz domače sobe; Francka odide v štacuno, Hana v gostilnico.)

Krnec Lep kos!

Maks Prav imaš, stari, le pijva. Pri tatovih beračiti je še zmerom bolj dostojno nego krasti pri beračih.

(Pije.)

Jaz ne vem, da je tako težko napraViti kaj poštenega; lumparija je takoj storjena. Noge se mi tresejo, nisem mislil, da sem tak slabič. Ljubezen mi je v nogah, neče stran.

Krnec Malo preveč si pil; sedi in jej!

Maks (sede) Ali ste poznali Martina Kantorja?

Krnec Naj v miru počiva; jej, Maks!

MaksAli ste bili zadnje čase kdaj pri njem; tisti dve leti, ko je umiral?

Krnec Jej, Maks, jej pa pusti mrliče pri miru!

Maks Oče, v moji glavi kljuje tako strašna misel, da jo moram izgovoriti. Prišla mi je, sam Bog vedi kako, in zdaj vem, da je resnična. Tod je zapisana na stenah, na vseh obrazih.

Krnec Ti si pijan, Maks; ne meni se za babje govorice, lahko bi ti škodovalo.

Maks Oče, Kantor je umoril njenega očeta.

Krnec (plane trepetaje in se ozre).

Hana (pride od leve). Francka! Francka! (Gre proti štacuni.)

Francka (iz štacune).

Hana Pojdi gor, Francka, k Nini! Prižgi vse luči! —

Francka (obstane, strahoma) Jezus, ali je že spet — ?

Hana (stopi na stol in prižge svetilko, ki visi od stropa.) Pojdi brž gor, Francka! (Francka na levo.) To je križ; človek je zmerom v strahu! Da bi bila že zdoma!

Maks Kaj je z Nino?

Hana (stopi s stola) Bolna je, blede se ji! (Odide v domačo sobo.)

Maks Zdaj, ko je prišel čas, se bojim. Storili ste mi veliko škodo, oče, da ste me napravili tako majhnega in slabega … tako jih zdajle zmerom dobiVam po hrbtu, sam pa ne morem udariti. . (Vzame kozarec.) Do dna, da pojde do nog! (Izpije.)

Krnec Če ti je slabo, Maks, pojdi spat …

Maks Ali zdaj se mora dovršiti, kakor že bodi … Umoril ga je, oče, in jaz sam Vam pokažem, kako ga je zadavil. Poglejte mu v obraz, kadar pride … Kadar pride, mu pogledam v obraz … v obraz mu pogledam, oče, in stopim predenj in ga pozdravim —

(Na levi se duri odpro, vstopi Kantor, smejé se, v suknji, klobuk na glavi, v naročju Franceljna, ki ima v rokah njegovo palico.)

Maks (vstane in se okrene) — morilec!

Kantor (izpusti otroka, omahne za korak proti durim, kakor v sanjah jecaje). Kdo si?

Krnec (je bil planil za mizo kvišku, da je prevrnil vino).

Maks Zapri duri, Kantor, da kdo ne vidi — otroka ven, da ne bo slišal, če bi stari zakričal —

Kantor (je mehanično potisnil otroka ven in zaprl duri.)

Maks Zakleni jih, lahko bi kdo prišel!

Kantor (zaklene duri.)

Maks (stopi na stol in privije luč). Upihnimo luč, noben morilec še ni moril pri luči … In zdaj je treba samo hladne moči … le korak naprej … čisto brez strahu … Stari se zvija že dve leti, neče poginiti … Njegova krivda! … Naj napravi drugim prostora … In čemeren je in neumen… lahko bi mu prišlo na misel, da bi premenil testament … Kaj bi bilo potlej s tvojim kraljestvom? Ne čakaj več … samo moči … bojazljivec, ali se ti tresejo noge? … Polagoma, tiho … stari spi … oprezno, tiho …

Kantor (je bil šel medtem počasi, oprezno proti mizi, kjer sedi Krnec, skrčil je prste; Krnec sedi mirno, kakor okamnel).

Maks Primi, stisni! …

Kantor (je skočil h Krncu, prek mize ga prijel za vrat, Krnec zakriči.).

Maks (privije luč navzgor, z drugim glasom). Kaj počnete, gospod Kantor? Kaj se Vam blede?

Nina (iz domače sobe, bosa; v nočnem krilu, samo srajco na prsih.) Oče! Oče! (Se oklene Maksa.)

Maks Sanje, Ninica, sanje! Nihče ni kričal! — (Kantorju, ki stoji v ozadju bled.) Sanje!

Kantor Sanje! … (Si pogladi z roko preko čela.) (Hana in Francka iz domače sobe.)

Francka Nina!

Hana Otrok!

Maks Le pojdi gor, Ninica!

Nina Sanje, Maks?

Maks Sanje! Le pojdi gor. (Hana, Francka, Nina odidejo.)

Maks Kaj Vam je bilo, oče? Zelo ste prepadeni?

Krnec (sedí trepetajoč, roke ob kolenih, glavo sklonjeno). Zdelo se mi je, Maks —

Maks Sanjalo se Vam je. Pojdiva! Vi ste malo preveč pili, oče, saj se Vam noge opletajo. (Vzame Krnca za roko, odideta.)

Kantor (napravi korak naprej, sede pri mizi v ozadju, nasloni glavo v dlan). Zdaj jih ni več moči izbrisati! … In zdaj je konec — samo še tole noč, do jutra še morda … še do jutra bi živel rad … In vse to, vse to življenje za tak konec? Tako bodo pljuvali na moj grob, vse moje kraljestvo bodo razdrli in otroke … otroke bodo tepli, pognali jih bodo po svetu! — O!

(Vstane.) Kakšen strah me je bil obšel! … Francelj!

(K durim, jih odklene.) Francelj!

(K durim v domačo sobo.) Francelj! (Francelj pride; Kantor ga vzdigne v naročje.) O ti, fant moj! Le smej se, Francelj! Midva se ne dava kar tako! … Rajši sto drugih, midva ne! Ali bi se tepel z mano, Francelj?

Francelj O, precej! (Ga prime za lase.)

Kantor Bravo, Francelj! (Poklekne in se tepe z otrokom; Francelj se smeje naglas, prav tako Kantor.)





Drugo dejanje


Soba v stanovanju Kantorjevem, opravljena kakor salon na deželi, barve temne. Na levi strani okno s temno rdečimi zastori, blizu okna mizica. V ozadju na levi vrata v obednico, na desni vhod s koridora. Na desni strani duri v spalnico. Na sredi okrogla miza s stoli in fotelji. Svetilka, ki stoji na. mizi, je slabo privita. in skozi zeleni senčnik pada zamolkla luč.

Nina pri oknu; odmaknila je nekoliko zastor, tako da pada v sobo pramen mesečine; duri iz obednice se odpro, vstopi Francka in pusti duri samo priprte; iz obednice se sliši govorjenje, zvenčanje kozarcev, smeh.

Nina (se okrene od okna.) Ne pride.

Francka Jaz bi rada, da bi prišel — in se bojim.

Nina Še poslovil se ni od mene.

Francka Oče ga je povabil; morda pride, ker sem mu pisala jaz.

Nina Zato, ker si mu ti pisala?

Francka Zato, Ninica, da se poslovi od tebe.

Nina (se stisne k nji). Francka, jaz ga imam tako rada. Morda še pride nocoj, jaz čakam šezmerom. In če pride, potem ne pojdem jutri v klošter.

Francka Jaz bi šla s tabo.

Nina Ti, Francka?

Francka O, Ninica, meni je tako težko … (Sede in zakrije obraz.)

Nina (se skloni k nji) Francka!

Franc (pride v lovski obleki, s puško na rami). Dober večer … sami, dekleta? … Malo sem se bil zapoznil! (Postavi puško v kot in dene klobuk na stol.)

Francka (vstane.) Dober večer, Franc! Le pojdi noter, so že vsi tam.

Franc No, gospodična Nina, Vi se torej poslavljate?

Nina Da, gospod Franc.

Franc Kako … ali ste kaj žalostni? Malo, seveda! Pa Vi ste kakor ustvarjeni za klošter … čisto nunski obraz… Kdo pa je notri?

Francka No … gospod župnik in sodnik, in …

Franc Pa menda še niso povečerjali?

Francka Ne še.

Kantor (iz obednice) Še ni Maksa?

Francka Ne.

Franc Dober večer, gospod Kantor.

Kantor Kakšen pa Vi … in tako pozno?

Franc Lazil sem okoli, po gozdu … to je moje veselje … ampak zajci se mi lahko motajo okoli nog …

Kantor Le noter, da ne boste kosti obirali. (Franc odide.) Tudi ti, Nina, nocoj še nisi v kloštru. (Nina odide.)

Kantor (pogleda skozi okno, Francki, ki gre za Nino). Kdaj si govorila zadnjikrat z Maksom?

Francka Samo enkrat po tistem večeru, ko je bil zadnjikrat pri nas.

Kantor Kaj sta govorila?

Francka Samo malo, ko je šel mimo.

Kantor No, kaj te je prašal? Kako je gledal?

Francka Kakor da bi bil bolan.

Kantor Bolan — kako misliš?

Francka Bled je bil in … tako je govoril … samo par besed je rekel in je šel.

Kantor Kaj pa je rekel?

Francka Če ste zdravi.

Kantor Če sem zdrav? (Gre po sobi.) Rekla bi mu, da sem zdrav in da bom še zdrav in vesel, ko bo že on … Čigava je ta puška?

Francka Francova.

Kantor (jo vzame v roko in jo postavi spet v kot; tišje). Da … saj je prišel z lova … (Hipoma, surovo.) No, kaj gledaš? Pojdi noter!

Hana (iz glavnega vhoda, čez nedeljsko krilo prevezan bel predpasnik). Lužarica je že spet tukaj; kar sam se pogovori z njo, jaz je ne bom zmerom odganjala. (Odide.)

Delavka (slabo oblečena, postarna, pride ponižno).

Kantor Kaj je torej?

Delavka Sprejmite ga spet.

Kantor Če govorite o svojem možu, ste že opravili.

Delavka Kakor se Bog prosi, — šest otrok je doma.

Kantor Če so lačni, jih pošljite k meni po kruha. Z Vašim možem ne maram imeti ničesar več. Ne rabim nikogar, da bi mi ljudi šuntal. Kdor je v moji službi, je moj delavec, moj hlapec!

Delavka Usmilite se!

Kantor Ali Vas je on poslal?

Delavka Ni me poslal.

Kantor Ne, ljuba žena: če bi prišel on sam in bi pokleknil predme in bi me prosil s sklenjenimi rokami — morda. Smilite se mi … ampak … (Gre k oknu, pogleda dol, se okrene k delavki.) Že opravili! (Gre proti desni.)

Župnik (odpre duri iz obednice, zelo rdeč, smehljajoč se, kozarec v roki). Gospod Kantor, pogrešamo Vas, o Vas govorimo.

Kantor Takoj pridem … (vzame klobuk, ki leži na zofi; delavki:) No, le pojdite.

Delavka (ki je stala mirno ob steni poleg vrat). Usmilite se … Gospod župnik —

Župnik Kaj niste Vi Lužarica? …

Kantor Gospod župnik nima s to stvarjo nič opraviti … Prišla je prosit, da bi sprejel njenega moža. Jaz tega ne storim.

Župnik To seveda ni mogoče … Ljuba žena, Vaš mož je na slabih potih. Pohujšljive knjige je bral, to je, ljuba žena. Brezverec je.

Delavka Otroke je moliti učil.

Župnik To je bilo lepo in prav. Ampak, ali veste, kaj se pravi, upirati se svojemu gospodarju, ljudi šuntati? To se pravi grešiti zoper božje postave.

Delavka Usmilite se —

Župnik Ali ni z grdimi besedami govoril o svojem gospodarju? Ali ni mislil napraviti nekako brezbožno društvo, kar se mu je, hvala Bogu, ponesrečilo? Ali ne seje med ljudi nezadovoljnost in zdražbo? Ljuba žena, take ljudi je treba iztrebiti kakor ljuljko.

Delavka Samo eno besedo recite, gospod župnik — na našo revščino poglejte in recite samo eno besedo…

Župnik Ljuba žena, to ni v mojih rokah, Vaš mož naj bi bil gledal … Če Vam morem kaj ustreči, ljuba žena, — izpijte kozarec vina. To je vse. (Ji ponudi kozarec in gre proti nji.)

Delavka Bog Vam odpusti. (Odide.)

Župnik Smili se mi … ampak to so principi …

(Stopi h Kantorju.) To sem rekel, da je treba tega brezbožnega duha med delavci in kajžarji … (s krepkim poudarkom, počasi) z vso stro-gost-jo … dene Kantorju roko na ramo z vso stro-gost-jo …

Kantor Da! (Stopi k oknu.)

Župnik (stopi malo za njim, s kozarcem v roki, pije.) Tisti izgubljeni študent, Maks Krnec, je zatrosil to satanovo seme—

Kantor (se hitro okrene). Kaj je naredil?

Župnik On je tisti, ki šunta ljudi; združil se je z Lužarjem … in je imel tudi svojo roko pri tistem bralnem društvu … Na glas je rekel, vpričo vseh ljudi: »Moško besedo Vam dam, da Kantor ne bo voljen!«

Kantor To je rekel?

Župnik Vpričo vseh ljudi.

Kantor In kaj še drugega?

Župnik Nisem ga slišal, ampak nevaren človek je.

Kantor Nevaren človek! Ali verjemite mi, da se ga rešim. — Zabavajte se, gospod župnik, pogledam samo dol v gostilnico in se vrnem takoj.

Župnik Kakor sem rekel: to so principi … (Odide v obednico.)

Kantor (gre proti desni, se vrne in zakliče v obednico). Francka!

Francka (iz obednice).

Kantor Kadar pride Maks, bodi prijazna z njim … (Po kratkem odmoru.) Povej, ali nista imela z Maksom nikoli nič?

Francka Da, oče, on me ima rad.

Kantor In ti?

Francka Jaz ga imam rada.

Kantor (po kratkem odmoru stopi k nji, jo prime z obema rokama za glavo in se skloni k nji) No … ubožica …

Francka Oče!

Kantor (se osvesti, se okrene, z mirnim, malo tihim glasom) Pozno je že, povêdi otroke spat. (Odide.)

Francka (stoji mirno; zakliče s tihim, plašnim glasom za očetom, ki je zaprl vrata za sabo). Oče, ne storite mu žalega!

Bernot (iz obednice) No, Francka?

Francka (se ozre nanj, gre k oknu.)

Franc (pride naprej) Kaj pa je s tabo, Francka? (Čisto k nji.) Že prej mi ni bil pogodu tvoj obraz.

Francka Pusti me, Franc … nocoj.

Franc (tišje in bolj prisrčno). Francka, meni je nekaj pri srcu, da bi te prašal.

Francka Ne nocoj.

Franc (jo prime za roko). Meni je težko … Nekaj se je spremenilo, Francka, med nama.

Francka Vse se je spremenilo.

Franc Ti!

Francka Pusti me nocoj … slabo mi je, da bi umrla. (Izvije roko iz njegove, séde.)

Franc (nekoliko razburjen, skoro jecljaje) Jaz vem, da se je spremenilo … sam sem videl …ti! Samo to mi povej — ali me imaš še malo rada?

Francka Nič me ne prašaj nocoj.

Franc (obstoji nem; nato jeclja). Ti … ti … (Poklekne poleg stola, išče njenih rok.) Francka … kaj si ti storila, Francka? (Francka vstane, Franc drži njene roke, vstane.)

Franc To si rekla samo nalašč, ti! — Povej, Francka, čisto resno te prašam in brez vse šale, če me imaš še malo rada … samo malo, Francka … premisli … ne odgovori precej … (hitreje) saj ne zahtevam veliko od tebe, Francka … samo toliko, da lahko porečeš natihoma: »Malo te imam rada, Franc! « … Vidiš, Francka, tako te prosim … čisto ponižno in prav po beraško … in ne veliko, Francka! …

Francka Ne jezi se nad mano … težko mi je bilo in nisem ti mogla povedati. Ali vse se je spremenilo; nič ne misli, kaj je bilo med nama. In nič več me ne prašaj … pojdi noter in bodi vesel, Franc, meni bo lahko, če boš vesel.

Franc Nobene druge besede, Francka, nič drugega mi ne moreš povedati?

Francka Nič drugega.

Franc Ves čas si se igrala, vse dolgo leto?

Francka Nisem se igrala s tabo; ne misli več, kaj je bilo. Nazaj ne pride, zato ne spominjaj; in usmili se, Franc, in ne očitaj mi ničesar.

Franc Ti se nisi usmilila; s tole majhno roko, Francka, si razdrla zdaj moje življenje in nikoli več ga ne bom mogel sezidati.

Francka Usmili se.

Franc Zato, ker je prišel razcapan in nepočesan in izgubljen, zato te je precej vzel … vso, kakor si stala pred njim. No, glej, zdaj sem jaz tudi izgubljen, brez doma, vagabund; tako lepo sem si bil napravil gorko gnezdo, samo božjo srečo — no, vidiš, zdaj je šlo vse to mimo, kakor senca … Francka, zdar stojim pred tabo razcapan, nepočesan, izgubljen in te prosim kruha, ljubezni …

Francka Ne muči me. Ne morem ti dati ničesar, samo žalosti in strahu, to sprejmi vbogajme, drugega nimam.

Franc O, Francka, jaz bom lovil še zadnje ostanke tiste sreče, ki sem mislil, da je, in je nikoli ni bilo. Ne bom te izpustil tako hitro. Zmerom sem bil neumen in počasen, in vendar sem dosegel po priliki več nego drugi. Okorna trdovratnost je bila moja moč, Francka — in jaz te ne izpustim.

Boš videla — jaz bom vesel in razposajen, kakor vsi drugi vagabundi; če ti je drago, zapalim svojo belo hišico na hribu, da ne bo nobenega sledu več po dolgočasni komodnosti —

(Francka se okrene od njega in gre proti durim v obednico).

— Ne, Francka, potrpi — kadar bosta govorila, mu reci resno in s kakršnim hočeš poudarkom, da gre zdaj za življenje in smrt —

Francka (prestrašena) Franc —

Franc Reci mu to čisto resno. Zakaj glej, Francka, jaz ti ne morem ničesar očitati, ali vzela si mi toliko, da dam povrhu še svojo poštenost in bojazljivost.

Francka Kaj hočeš?

Franc (hladneje) Tebe, Francka!

Kantor (iz glavnega vhoda, Francki). Nikogar še?

Francka Nikogar. (Odide v obednico.)

Franc Ali pričakujete Maksa?

Kantor Bojim se, da ne pride.

Franc Hitro ste se sprijaznili z njim.

Kantor Kaj Vam ni pogodu? Prebrisan fant je.

Franc Na vsak način, drugače bi se ne bali, da ne pride.

Kantor Ej, prijatelj, odkod ta zbadljivost?

Franc Iz iste sklede kakor vaše prijazno pričakovanje. (Odide v obednico.)

Kantor Še iz njegovih oči je pogledalo nekaj. Človek, povsod strahovi! …

Francka (pride z otrokoma iz obednice.)

Francelj Oče, jaz še ne maram iti spat.

Kantor Kar precej!

Francelj Oče, rajši bi se še malo tepla.

Kantor Francelj, midva se nocoj ne bova tepla.

Francelj S kom pa?

Kantor Le spat! (Odide v obednico.)

Francelj Francka, jaz še ne grem.

Francka Brž, oče bodo hudi.

(Francelj ugleda puško, jo prime v roko.)

Francka Ali boš pustil to pri miru?

Francelj Čigava pa je?

(Francka ga prime za roko.) Spat! Le pojdi, Pepček!

Pepček Ali gre Nina za zmerom stran?

Francka Za zmerom!

(Proti spalnici, odpre duri.)

(Maks pride iz glavnega vhoda. Obraz bolj upal in obleka bolj zanemarjena nego prej.) Dober večer, Francka!

Francka Maks! Maks Samo poslovit sem se prišel. Kje je Nina?

Francka (potisne otroke v spalnico). No, spat! Maks, potrpi, da prižgem luč. (V spalnico, vrata ostanejo odprta; govori znotraj.) Igrajta se še malo, precej pridem.

Maks (sam) Tako bojazljivo prihajam, kakor da bi bil sam hudodelec. (Se ozre na puško, z nasmehom.) Kaj je pripravljena zame?

Francka (pride).

Maks Pisala si mi, da naj pridem.

Francka Zdaj me je strah, da si prišel, Maks; jaz se bojim zate.

Maks In da se bojiš zame, to je vse, kar si mi hotela povedati?

Francka Kaj si ti storil z mano? Zdaj, ko te imam od srca, od srca rada, mi je tako, da bi umrla.

Maks Odpusti mi, Francka, če sem te grdo goljufal. Ali misli si zdaj, da je vse prepozno. Prisrčno. Misli si, da je bilo bogve kdaj in da ne more biti več. Prav tako, Francka, dušica, kakor je danes jesen in mraz, in ne more biti pomlad. Saj so najine roke preslabe, da bi razgrnile megle, čemu bi žalovala?

Francka O ne, Maks, nič ni prepozno. Samo zasmej se in bodi vesel in misli, da je pomlad, pa bo pomlad, glej, pa bo vse dobro.

Maks (jo prime za roko)

Tukajle sedi, Francka …

(Francka sede v fotelj, Maks ji položi obe roki na lica)

… in bodi resna in mirna in me poslušaj.

(Sede na stol k nji, drži njeno roko v svoji.)

Ko bi te jaz zdajle objel okoli pasa in bi te pritisnil k sebi za zmerom … za zmerom, Francka … (se skloni k nji. prime obe njeni roki, nato jih izpusti in vstane; hipoma bolestno, obžalovaje.) Za zmerom … (Mirnejše.) To bi bilo sladko, kakor ukradeno bogastvo, in peklo bi me v duši, kakor ukradeno bogastvo. (Sede.) No, bodi resna in mirna in me poslušaj … Lahko bi ti napravil prijazen dom in lepo, tiho življenje — zate bi imel še zmerom toliko moči, da bi vse to pridobil. Pa kadar bi sedela v hiši, bi te pogledal z ljubeznijo in sovraštvom in bi moral stran, Francka, na cesto, da bi se skril od sramu in od poštenega kesanja, ker nisem storil, kar bi bil moral storiti.

Francka Ali me nimaš nič več rad, Maks?

Maks Poslušaj, kar ti pripovedujem —

Francka Nič ne razumem, kar pripoveduješ. Pusti vse drugo, Maks, in povej mi samo, če me imaš rad.

Maks Čutil bi zmerom, da sem te kupil za svoje poštenje. Torba na ustih bi bila sramotna cena, nevredna tebe in mene. Ne smeš misliti, da sem ves tako miren in vdan, kakor so mirne in vdane moje besede —

Francka Maks, tako sem se jokala in tako sem te čakala, in ti zdaj ne govoriš z mano. S kom govoriš, Maks, da ne rečeš ljubeznive besede, da gledaš tako neprijazno?

Maks Res je, Francka — morda ni vse tako, kakor sem ti pravil. Ali če ti prav resno rečem in brez vsakega nadaljnjega razlaganja, da je mojega življenja konec in da mrtveci nimajo pravice do ljubezni, tedaj mi to verjemi, Francka, in nič me ne prašuj.

Francka Zakaj si prišel in si rekel, da me ljubiš?

Maks Ker sem te ljubil, kakor te danes ljubim.

(Gladi ji roko, komaj se ovladuje.) Francka, morda se motiš — ali res misliš, da je prepozno? Ali sem jaz kriv, ali si ti kriva, da je ta hiša zakleta? Da hodijo mrtveci tod? Kaj naju brigajo drugi ljudje?

(Francka veselo, se ga oklene z roko.) Maks, stran od tod, (trepetajoča) Maks, še nocoj! …

Maks Stran iz mrtvašnice — s tabo, Francka, v novo življenje. (Stojita z roko v roki.)

Kantor (iz obednice). No, saj ste tukaj. Kako je?

(Dene klobuk na zofo.)

Maks Dobro.

Kantor (Francki). Idi k otrokom! (Francka v spalnico.)

Kantor (gre k durim v spalnico, ki so bile samo priprte, in jih zapre.) Sédite. (Pride nazaj, sede k mizi v ospredju.)

Saj ste si pač mislili, da sem Vas bil povabil zato, ker bi jaz sam rad govoril z Vami.

Maks Zdelo se mi je. Toda jaz nisem prišel zategadelj, temveč da bi se poslovil od hčere vašega bratranca.

Kantor Govorila bova čisto stvarno, kakor se spodobi ljudem, ki si nimajo ničesar prikrivati. Ali ste prinesli račun s sabo? Povejte ceno!

Maks O čem barantava?

Kantor Jaz nisem stiskavec; toliko me poznate, dragi gospod. Zahtevajte svobodno. Nato boste pa dovolili, da Vam dam svoj blagoslov na dolgo pot in da zaprem vse duri za Vami.

Maks O, gospod Kantor, jako se motite. Nisem prišel sem po kupčiji.

Kantor No, dobro — le privijte ceno, jaz se vdam. Rad bi se otresel te reči, kakor sitne muhe: ali se Vam je pripetilo kdaj, da Vam je bilo do smrti hudo, ker Vam je brenčala muha pred nosom? Res mi je neprijetno, zato le privijte navzgor.

Maks (vstane). Rekel sem, da nisem prinesel računa.

Kantor (ga prime za roko) Zdaj Vas držim, zdaj Vas ne izpustim. Sédite!

Maks Kaj mi ponujate?

Kantor Govorite od srca, nič se ne ženirajte! — Verjemite mi, da mi je težko in grenko, kakor mi ni bilo pač še nikoli v življenju. Če bi se bila stvar sama naredila ob drugem času in ob drugih prilikah, bi ne bilo nič nelepega na nji. Tako pa mi je težko in zato bi rad, da bi govorili sami. Kaj bi imeli od mojega ponižanja?

Maks Kar mi imate povedati, mi povejte.

Kantor Še enkrat: ne silite, da bi se omazal pred Vami. Jaz Vas ne sovražim, glejte, jaz ne sovražim nikogar. Morda bi Vas imel celo rad, ker ste pošteni in pametni in bi si lahko napravili lepo življenje. Zaradi tega mi ni hudo zdaj govorim odkritosrčno z Vami — in ko bi prišli k meni brez računa, ne tak neusmiljen terjavec, bi Vam dal svojo hčer in ne bilo bi me skrb za njeno prihodnost. Tako pa me ponižujete za dovodnika, ki je vesel, da so mu okoliščine ugodne in se lahko iznebi blaga za dobro ceno.

Maks (vstane) Sami ste se ponižali.

Kantor (vstane, brutalno) Dajte mi zdaj plačilo za ponižanje. Plačilo!

Maks Sami ste si ga vzeli; ponižanje je plačilo za ponižanje. Zdaj Vam ne morem dati ničesar več in ne morem vzeti ničesar. Zdaj sva opravila in se lahko posloviva.

Kantor Varujte se, pomislite! Zdaj ste mi vzeli poslednje, zdaj sem nag pred Vami. Vaša beseda: ali sprejmete moje ponižanje?

Maks Preden ste prišli v sobo, sva stala na temle prostoru jaz in Vaša hči. Ko bi bili prišli za minuto pozneje, bi me ne videli nikoli več. Bil bi Vaš zet brez Vašega blagoslova in brez Vašega ponižanja. In hitel bi bil — jutri osorej bi že svatoval na veliki cesti — ker sem se bal vašega ponižanja; ko sem bil ugledal Vaš obraz, sem se bal in (se okrene) sem se tresel. Tako je pri kraju in zbogom! …

Kantor (mu zastavi pot) O, ne tako brž! Nisva se še dogovorila. Držim Vas in Vas ne izpustim. Vi nosite s sabo predragocene reči, da bi Vas pustil na cesto. Prišli ste in ste me okradli in zdaj se nič ne pritožujte, če Vam pred nosom zaklenem duri. Le kar naravnost: kaj nameravate z mano?

Maks Kar sem nameraval, sem dosegel. Zdaj imate plot, ki ne morete preko njega. Imate vest, ki Vam trka na okno. Imate noge vkovane. To sem nameraval.

Kantor Ali veste, da jaz tega nočem? (Brutalno.) Nočem, prijatelj! Ali veste, da se igrate zelo nevarno? Glejte, jaz nočem, nočem plota, nočem vesti, nočem nog vkovanih! Jaz nočem! Ker jaz nisem tiholazec, sramežljiv, bojazljiv, omoraljen tiholazec. Jaz moram naprej, zatorej spoti, prijatelj!

Maks Ne pojdete naprej, ne za ped dalje. Ne preko trupel. Nina ne pojde v klošter, pojde v mesto.

Kantor Nosi v svojih sanjah predragocene reči, pojde v klošter. Rekel sem, da ne maram plota in ne vesti, če mi je kamen na poti, ga brcnem stran. No, ukazujte, poskusite!

Maks Okradli ste jo, vrnite ji očetov denar.

Kantor (séde, prisiljeno miren, s čudnim nasmehom). No, dalje!

Maks Okradli ste mojega očeta, okradli in osleparili ste vse, ki so Vam prišli naproti. Vaše kraljestvo je ukradeno, kolikor je v njem beračev, ste jih Vi okradli, ste jih slekli, ste jih vrgli na cesto. — Krono z glave, žezlo iz roke!

Kantor (kakor prej) Dalje!

Maks In dali boste krono z glave, žezlo iz roke! Niti koraka ne dalje, ne za palec ne boste razširili kraljestva. Ali ste čutili, da se že giblje tam doli, da se že upirajo Vaši sužnji? To je moje delo, kralj veličastni, — to je plot, je vest!

Kantor (vstane) Kdo mi sname krono z glave?

Maks Jaz.

Kantor (se nalahko dotakne njegove rame, se zasmeje in stopi par korakov po sobi, veselo). Gospodek mladi, odkod ta pogum? Odkod ta moč v vaših majhnih rokicah? Kje pa me mislite prijeti, kam udariti?

Maks Sami ste se slekli pred mano.

Kantor Kaj še, prijatelj, kaj še! Ali se Vam sanja? (Se nasloni na mizo, govori veselo.) Saj Vas bodo zaprli, prijatelj, če boste govorili take neumnosti. V norišnico Vas bodo vtaknili! — Ali veste, kdo sem jaz? Kantor, kralj na Betajnovi! In kdo ste Vi? Izgubljen študent! Bodite pametni in premislite: če bi bila zdajle moja suknja vsa krvava in bi Vi prišli in bi pokazali: »Glejte, moril je, še ves je krvav!« — precej bi Vas zgrabili za lase in bi Vas gnali v norišnico. Kralj na Betajnovi morilec! Kaj še! Za šalo, iz dolgega časa se je malo poškropil s krvjo! In če bi bilo tisti večer, prijatelj, sto in tisoč ljudi zraven in bi sto in tisoč ljudi videlo in slišalo, bi se obrnili stran in bi rekli: Kralj na Betajnovi morilec! Kaj še! To se nam je le tako sanjalo — o, prijatelj, in vtaknili bi Vas v norišnico!

Maks Zakaj ste se ponižali?

Kantor Ker ne maram, da bi ljudje grdo sanjali o meni. Tiste neumne sanje, tiste govorice bi mi pač ne zastavile niti pedi mojega pota, — ali bile mi bi zoprne, kakor slabo vreme. Če dežuje, grem svojo pot dalje, ali jezi me, da dežuje. To je vse, to je ves moj strah in nič več. Motili ste se nad mano.

Maks (vstane) Tako sem se torej motil in resnično mi je žal. Pravite, da Vam ne morem zastaviti pota — no, poskusiti je vendarle treba, pa naj že bo, kakor je božja volja Jaz sem se že od nekdaj ukvarjal s stvarmi, ki, sem vedel naprej, da se mi izjalovijo. To je moja usoda, glejte!

(Se napravlja, da bi odšel.)

Kantor Potrpite! Z mano je baš narobe, le premislite si to! Kadar se s kakšno stvarjo ukvarjam, se mora posrečiti, pa če jih sto pogine zraven. Jaz nisem kriv, premislite, če mi je pot zastavljena, in verjemite mi, prosim Vas, da bi hodil lažje po gladki poti. No, če polena ne prelomim, moram vzeti pač sekiro. Premislite, prosim Vas!

Maks Natanko Vas razumem, ali naj bo, kakor je božja volja.

Kantor Samó še trenutek preudarite. Takrat, glejte, ste me zgrabili za vrat, tako nenadoma ste me zgrabili, ste planili name iz teme, da sem se onesvestil in da ste me vodili za roko. Ker ste me videli slabega in ponižanega, me še danes ne vidite s treznimi očmi, ne veste še, kdo sem jaz.

Maks Preudaril sem do dobrega in mislim, da si nimava ničesar več povedati

Kantor (gre proti obednici, blizu vrat postane in se okrene k Maksu). Ničesar več?

Maks Ničesar.

Kantor (odpre duri v obednico) Nina! (Nina pride.) Maks bi se rad poslovil od tebe. (Kantor odide v obednico.)

Nina (hitro k Maksu, mu da obe roki). Vendar ste prišli! Kako sem Vas čakala!

Maks Zbogom, Nina!

Nina Samo zbogom?

Maks Samó zbogom, Ninica. Jaz sem sam ubog in slab in žal mi je, če sem Vam kdaj kaj obljubil.

Nina (omahne, tiho) O! jaz sem Vas čakala ves večer, ves čas … o! (Séde in zakrije obraz.)

Maks (gre k nji). Ne zamerite, Ninica, poglejte mi v obraz … glejte, da Vas imam rad in da mi je pri srcu hudo … Jaz sem Vam obljubil, Ninica, ko sem bil še vesel in mlad, to je bilo pred štirinajstimi dnevi, danes pa Vam ne morem ničesar več obljubiti, ker sem bolj ubog nego Vi … Obljubite mi Vi, Ninica, Vi mi dajte malo tolažbe, malo moči. Meni je zdajle tako slabo, in tako strah me je, kot da bi mi bil nekdo iz groba zaklical … kakor je zakričalo takrat, Ninica, tako bom zakričal jaz … morda še nocoj.

Nina (se vzpne k njemu, mu dene roko na ramo, krog vratu). Maks, — o Maks, jaz Vas imam rada, nič se ne bojte …

Maks (se osvobodi pol smehljaje se njenega objema). No, dete ubogo, Bog s tabo. Morda je tako boljše, Ninica … Pozdravi Francko! …

Nina Še malo, Maks!

Maks Zbogom, Ninica! (Se okrene in odide.)

Nina (sede; plašno, tiho). Maks!

Francka (iz spalnice; tiho, veselo, kakor skrivnostno). Ali si govorila z njim?

Nina (jokaje, objema Francko). O, Francka! Mene je tako strah — (Vrata iz obednice se odpro; pridejo župnik, sodnik in njegova žena, Bernot, sodni adjunkt, Kantor, naposled Hana, ki ostane pri durih.)

Župnik No, Ninica, Bog z Vami. Tako se torej poslavljamo za zmerom. (Vsi se poslavljajo od nje in gredo proti durim.)

Kantor (Francki, spredaj). Ali je Maks šel?

Francka Ravnokar.

Kantor Poglej dol, če je v gostilnici, in pridi precej.

(Francka odide.)

Sodnica (Kantorju in Bernotu) Jaz upam, da bomo kmalu spet tako zbrani, pa ob bolj veseli priliki … (Bernotu) če nas boste povabili.

Franc Ne razumem, milostiva.

Sodnica Zakaj tako čemerni?

Franc Je že tako … (Nini.) No, gospodična Nina, lepo se zabavajte v kloštru, zbogom!

Kantor (župniku) Torej pojutrišnjem, po zjutranji maši.

Župnik Kakor smo se zmenili.

Kantor (stoji pred kotom, kjer je puška). Zelo me je veselilo, gospoda … Gospod Bernot, prikažite se kmalu in ne tako čemerni.

Franc Zbogom, gospod Kantor. (Odpre vrata, odide, drugi za njim, razen Nine; med vrati Francka.)

Hana (pri durih). Na stopnicah je temno, potrpite malo! (Gre hitro v obednico, prinese svetilko, odide za drugimi.)

Kantor (Francki, tišje) No?

Francka Ravnokar je vstal in šel.

Kantor (stopi v sobo). Nina, spat! Jutri vstaneš zgodaj. (Francki.) Pospravi! (Francka v obednico, Nina v spalnico; Kantor zapre duri v obednico, gre k oknu, potem nazaj, postane za hip, gre v kot in vzame puško v roko hoče odpreti glavna vrata; iz spalnice Francelj v sami srajčki.)

Francelj Oče —

Kantor (se strese; z brutalnim obrazom). Spat! (Francelj počasi, strahoma v spalnico; Kantor, s puško v roki, odide. Po kratkem odmoru Nina iz spalnice, slekla je bila že bluzo, gre proti obednici.)

Nina (odpre duri v obednico). Francka, mene je strah!

Francka (iz obednice; poboža Nino, ki se je oklene) Lezi v posteljo, Ninica, in se zakrij čez glavo, pa te ne bo strah; pokrižaj se in moli!

Nina Ne morem moliti, Francka; če zatisnem oči, je Maks pred mano in ima obraz ves, kakor mrliči … o, Francka!

Francka Jezus, Nina, kaj se ti sanja?

Nina (se trese in se ovija Francke). Ves bled obraz in od čela dol mu teče kri …

Francelj (iz spalnice, kakor prej). Francka, prižgi luč!

Francka Saj je luč.

Francelj Pa je tema in strah me je. Pojdi spat, Francka.

Francka Le pojdi, precej pridem … (Francelj se prime Francki za krilo.)

Nina Glej, tudi ta luč gori premalo.

Francka Saj je privita. (Gre k svetilki, da bi jo privila, ali roka se ji trese in odvije svetilko tako, da je v sobi mrak.)

Nina Kako se ti roka trese, Francka, ali te je strah?

Francka (se zdrzne, posluša). Ali nisi slišala, Nina. (Vsi trije obmolknejo, se tišče drug k drugemu, pavza.)

Hana (iz glavnega vhoda; pride počasi, trepetajoča, govori tiho, mukoma). Jezus, otroci, pokleknite, molite; pokleknite, otroci! … (Francka in Nina, onemeli v strahu, poklekneta, Francelj zajoka.)

Kantor (iz glavnega vhoda; hladno, surovo). Kaj počnete? Spat, otroci!

Hana (iztegne roko, se mu umakne do okna; drži za roko Francko in Franceljna, nato stopi prednje, da bi ju skrila). Pusti otroke — za božjo voljo — pusti otroke!

Kantor (obstane, jo pogleda). Kaj ti je, Hana?

Hana Ne dotakni se otrok!

Kantor (zavpije brutalno, Francki in Nini.) Stran! (Francka in Nina v spalnico.)

Kantor (prime Hano trdo za roko). Kod si hodila? Kaj si videla?

Hana Tebe, ki si ga ubil, nedolžnega človeka … pusti me, kakor Boga te prosim. (Poklekne pred njim.)

Kantor (jo drži za roko; govori trdo, hladno) Sanjalo se ti je … Ti nisi hodila nikoder in jaz nisem hodil nikoder. Oba sva bila tu gori v sobi in sva se napravljala spat … Vstani! (Jo vzdigne.) Obriši si oči, da se ti ne bo več bledlo, in pojdi v posteljo. Spat, Francelj!

Francelj Oče, kam ste deli puško?

Kantor Kaj je imel oče?

Francelj Puško.

Kantor (gre v kot, vede Franceljna za roko, vzame palico). Kaj je imel oče? (Vzdigne palico.) Oče je imel palico!

Francelj (jokaje). Oče je imel palico!

Kantor (ga sune stran, vrže palico v kot). Spat! (Hani.) Idi! (Hana in Francelj v spalnico.)

Kantor (sam; postoji, nato sede k mizi spredaj, zakrije obraz z rokami in se skloni k mizi, da se dotakne roba s čelom).





Tretje dejanje


Domača izba v pritličju. Zadaj glavni vhod iz koridora, na desni nizko okno brez zastora, na levi duri iz gostilnice. Opravljena je izba zelo enostavno; tri belo pogrnjene mize — ena blizu okna — navadni stoli. omara-kredenca. risbe v črnih okvirih; na stojalu v desnem kotu različne moške in ženske obleke. Ob oknu klavir.

Francelj in Pepček, v črnih nedeljskih oblekah, ležita na tleh, pred sabo papirje, kozarec z vodo, leseno škatlo za barve; rišeta. Hipoma se zdrzneta, gledata proti gostilnici.

Francelj Oče! (Skočita kvišku in hočeta v ozadju ven.)

Kantor (od leve, v domači obleki, brez klobuka). Kam pa, Francelj? Počakaj! (Francelj in Pepček stojita pred durmi v ozadju.)

Francelj (tiho). Saj nisem nič naredil!

Kantor (gre k njima). Kaj pa se bojiš, Francelj? (Ga vzame v naročje.) Smej se no! … Kaj praviš, ali bi se malo pretepala?

Francelj (zajoka.)

Pepček (odpre vrata, hoče oditi.)

Kantor (Pepčku). Ti! Kam? Ostani! (Franceljnu, ga strese surovo.) Poglej mi v obraz, otrok! Zasmej se!

Francelj (zajoka). Saj nisem nič naredil.

Kantor (mečje, proseče) No, zdaj, Francelj, bodi malo vesel, ko si pri meni. Nič nisi naredil … no, Francelj, tudi jaz ti nisem nič naredil. Pocukaj me malo za brado, Francelj! (Francelj se obrne od njega, hoče dol. — Surovo ga postavi na tla.) Idi k vragu! (Francelj in Pepček odideta.)

Kantor (gre k mizi pri oknu, vzame iz predala pisma; z grenkim Smehom). Šanse dobre, mandat zagotovljen … za prekleto visoko ceno … Če je vredno življenje te cene!

Francka (iz gostilnice, prinese vina in šunke, dene na mizo, se hoče okreniti.)

Kantor Francka!

Francka (postane.)

Kantor (gre k nji). Francka, zakaj se me ogibaš? … Od predsinočnjim mi še nisi pogledala naravnost v obraz. Kaj ti je, Francka? Ali ti je dolgčas po Nini? (Stopi bližje k nji, Francka se umakne za korak, on jo prime za roko.) No, odgovori, govori!

Francka (tiho, suho, ne da bi mu pogledala v obraz). Dolgčas mi je po Nini.

Kantor Lažeš, Francka, lažeš! … Jaz ti povem, zakaj se me ogibaš, zakaj mi od predsinočnjim ne pogledaš v obraz. Bojiš se me, Francka, strah te je! Ali ni res? Povej.

Francka Res. (Izvije roko iz njegove.)

Kantor (se skloni nižje k nji, s tresočim se glasom, zadržanim Gnevom). Zakaj se bojiš moje roke, Francka? Ali se ti zdi, da je umazana, da je moja roka krvava?

Francka (se umakne, strahoma). Saj Vam nisem nič storila, pustite me!

Kantor Ne smelo bi te biti strah, Francka. Če bi bila moja roka krvava, bi jo morala poljubiti, Francka! … Nič se me ne boj, nič se mi ne umikaj — sedi, Francka, (prime jo za roke) tukaj k meni, glej … (jo posadi na stol) in bova malo pila, (odpira steklenico) in se bova pogovorila …

Francka (si zakrije obraz) Oče, jaz pojdem stran, za zmerom …

Kantor (glasno, strahoma in obenem zapovedujoče). Pri meni ostaneš! (Tišje, skoro proseče.) Pri meni ostani, Francka, ti moj otrok! … Glej, koliko sem delal in koliko sem trpel in koliko sem se ponižaval pred sabo! Vse zase in za svojo oblast! Ali jaz hočem, da se ti, Francka, veseli naše oblasti in našega bogastva. Jaz hočem, da me ljubiš, Francka, da se smehljaš veselo in ponosno, kadar mi pogledaš v obraz … Oh ne, Francka, nisem delal in trpel sam zase … kaj mi bo zdaj oblast, ko nimam nikogar, da bi ljubil mene in mojo oblast? … Zdaj se me bojiš in se mi ne upaš pogledati v obraz — zdaj, ko bo naše življenje veselo in prijetno, ko pojdemo lahko naprej in si napravimo veliko kraljestvo? Zdaj, Francka, me moraš ljubiti, zdaj se me morate okleniti vsi, tako da bomo vsi skupaj, z roko v roki — veseli bogastva in življenja.

Francka Jaz ne maram bogastva … strah me je tega bogastva!

Kantor Prepôdi strahove! Pomeni si oči in po glej bi,stro in pozabi na strahove, kakor da bi jih nikoli ne bilo!

Francka Ne morem pozabiti, oče!

Kantor Ne bodi neusmiljena, jaz sem tvoj oče, usmili se … Če pojdete zdaj vsi stran od mene in me ostaVite samega, čisto samega — me bo strah v tej prazni hiši, kakor otroka, ki se boji teme in samote … Ne ostavite me samega, Francka, ostanite pri meni.

Francka (vstane).

Kantor Kam, Francka?

Francka Tudi Vi se niste usmilili.

Hana (iz gostilnice) Kantor, Lužarica je tukaj, otroke ti je pripeljala. Moža si ji spravil ob kruh, zdaj ji redi otroke!

Delavka (iz gostilnice, s tremi razcapanimi otroki) Tukaj jih imate, oblecite jih, nasitite jih, od včeraj niso še nič jedli, danes je nedelja in ne bodo nič kosili! (Porine otroke naprej, otroci se je drže za krilo.)

Kantor (vzame s stojala klobuk, hoče oditi v ozadje.)

Delavka (glasneje, skoro kriči). Nisi se usmilil, tudi Bog se te ne bo usmilil! Vse si okradel in oropal in nikogar se nisi usmilil, ne nedolžnih otrok, ki ti niso storili nič žalega — pa kadar bo zadosti, te bo Bog udaril in takrat preklet ti in vsa tvoja hiša! … Le molči, le pojdi: — preklet ti in vsa tvoja hiša! (Njeni otroci zajokajo.)

Kantor Znorela si, ženska!

Delavka Bog védi, če sem znorela, (Hani) če bi ti otroci vpili od lakote in bi beračila po vasi gor in dol za kos kruha, ti bi znorela. In Bog daj, da bi beračila, da bi beračili tvoji otroci od hiše do hiše in da bi vpili od lakote.

Kantor Ven!

Hana Pusti žensko! Pojdite z mano, dam Vam kruha!

Delavka Ne maram vašega kruha, je ukraden kruh! Boljši priberačen nego ukraden kruh! … Le ven, otroci, ta hiša je prekleta! Preklet ti in tvoja hiša!

(Delavka odide v ozadje.)

Kantor Znorela je.

Hana Ti jo imaš na vesti! Preklet ti in tvoja hiša!

Kantor Hana, ali se ti blede? Ženska je nora, ne brigaj se za njene besede … Hana, bodi pametna; glej, zdaj, ko nas vsi tako sovražijo, zdaj, ko smo toliko hudega že doživeli, se moramo stisniti skupaj, se moramo imeti še celo radi. Ali Vi se mi vsi tako umikate, vsi me tako gledate, kakor da bi imeli tujca v hiši in ne očeta in gospodarja … Daj mi roko, Hana; Francka, daj mi roko še ti. Če se imamo radi, se nam ni treba bati prekletstva …

Hana Ne dotakni se me z roko! Samo zaradi otrok prenaš am greh in sramoto in Bog mi odpusti, da prenašam. Greh je med tabo in med mano, nič več se me ne dotikaj, ne ogovarjaj me, ne poglej me več. Ne dotikaj se otrok, da jih ne omažeš, da ne bodo prekleti.

Kantor (glasno; gre k nji). Molči, Hana, molči! To je bilo in ni več. Grde sanje so bile in jih ni več … Samo sanje so bile med tabo in med mano in jih ni več! … Ali ne vidiš, da je moralo biti? Ali ne vidiš, da je bilo meni samemu do smrti hudo, ko sem vzel na rame tako težko breme. Grešil sem, ker sem moral grešiti …

Hana Pojdi v cerkev in se spovej in potem razodeni greh. Če bo treba, pojdem z otroki od hiše do hiše. Bolj lahko mi bo pri srcu kakor danes. Tako stori in Bog ti bo odpustil.

Francka Tako storite, oče!

(Hana in Francka odideta na levo; Kantor gre počasi proti oknu.)

Kantor Pojdi v cerkev in se spovej in potem razodeni … To je konec te križeve poti, to je moje kraljestvo! … Glej, kako je prišlo to nenadoma … božji mir z neba … Kako je to čudno toplo in sladko …

(Pogleda skozi okno z mehkim nasmehom.)

Sonce sije po mojem kraljestvu … kako bo šele potem sijalo, ko bo vse izbrisano, nobene sence več …

Francka (iz gostilnice). Prišla sta sodnik in adjunkt.

Kantor (strahoma, vzburjen). Tako zgodaj? … (Mehko, proseče.) Francka, daj mi roko zdaj … Bog s tabo, Francka … In … glej … jaz sem tako slab, tako čudno mi je pri srcu … stoj pred durmi, lažje mi bo, če bom vedel, da si blizu … Daj mi zdaj roko!

Francka Oče! (Se privije k njemu.) (Sodnik in adjunkt iz gostilnice.)

Sodnik debelušen človek, pozdravi z veselim obrazom Dober dan, Kantor!

Kantor (vzburjen) Idi, Francka!

(Francka odide na levo.)

Sodnik Ne zamerite, da Vas že spet nadlegujemo s to neprijetno stvarjo, toda mislim, da bomo precej pri kraju … Ali bi ne dali prinesti kozarec vina? Pomenili se bomo prijateljsko brez vseh formalnosti.

Kantor Saj mislim, da bomo precej pri kraju …

Sodnik Ej, tako se ne mudi! (Veselo.) Zato sem prišel sem … in zdaj taka neprijaznost!…

Kantor Napravimo, napravimo! (Adjunkt séde.)

Sodnik Če ste torej tako slovesni, da ob tej priliki ne poznate prijateljstva, torej bodimo slovesni … (Séde.) Ampak, sakrament … (zakliče) Francka!

Francka (vstopi takoj od leve.)

Sodnik Steklenico vina! (Francka odide.) Kaj pa Vam je? Ali Vas je kandidatura napravila takega? Tako čemernega Vas še nisem videl! —

Francka (prinese steklenico, postavi na mizo, kozarec ji pade na tlà.). Sodnik Saj se ti roka trese, Francka! Ali ste danes vsi skupaj — ?

(Francka odide.)

Kantor Napravite brž. Kaj ste prišli, da bi me mučili.

Sodnik (pogleda, pomolči, potem z resnejšim glasom, počasi). No, če je taka … Torej ne zamerite, da prihajamo spet s tisto stvarjo … S tistim nesrečnim dogodkom od predvčerajšnjim … Stvar je sicer popolnoma jasna, ampak zaradi forme ….

(Pije; potem prijaznejše.) Kaj pa Vi pravite o tem? Ali bi si bili mogli misliti kdaj kaj takega od tega dolgočasnega, mirnega človeka?

Kantor Od koga?

Sodnik Od koga neki — od Bernota!

Kantor Kaj je z Bernotom?

Sodnik Zdaj pa naj prašam še besedo! — Ali ste pijani, prijatelj, ne zamerite? Govorite, kakor da bi se Vam sanjalo.

Kantor Brž storite, kar mislite.

Sodnik Vrag Vas vzemi! — (Z drugim glasom.) Ali ste videli natanko, ali bi mogli priseči, da je vzel Bernot puško s sabo, ko se je poslovil od Vas?

Kantor Ni je vzel. (Sodnik udari po mizi, adjunkt pogleda začuden na Kantorja.)

Sodnik (skoro kriči). In včeraj ste rekli, da jo je vzel, izpred nosa da Vam jo je vzel! — (Adjunktu) Ne pišite nič, ta človek je danes —No, kako, — ali jo je vzel, ali je ni vzel?

Kantor Ni je vzel! (Sodnik ga gleda. začudeno, adjunkt odloži pero in se smehlja.)

Sodnik Na ta način se vse neha.

Kantor Čemu po ovinkih; ne mučite me, pustite zdaj svoje juristiške neumnosti in prašajte naravnost: kdo ga je ubil, to je vprašanje!

Sodnik Kdo ga je torej ubil?

Kantor (stoji pri oknu, stopi korak naprej, odločno). J a z s e m g a u b i l.

Sodnik (vstane razjarjen). Človek! Prijateljstvo sem, prijateljstvo tja — ne imejte me za norca! Naposled stvar ni tako vesela, da bi zbijali budalosti zraven … (Séde; z mirnim glasom, kakor da bi bral.) Petnajstega oktobra, to je predvčerajšnjim, ste imeli goste, med njimi Bernota in Krnca. Poslednji je ostal v salonu in se je kmalu poslovil; bil je nato par minut spodaj v gostilnici, kjer je pil četrt vina, a potem se je napotil po stezi čez polje; na polju, sto korakov od Vaše hiše, so ga našli zjutraj ustreljenega in z razbito črepinjo; morilec ga je bil najbrž udaril s kopitom parkrat po glavi, zato da bi svoj namen do dobrega izvršil. V mokri prsti so se poznali sledovi stopinj, vodili so do jarka in v jarku je ležala puška — Bernotova, kakor smo jo vsi precej spoznali … Do tu je vse jasno. Bernot pa se zaklinja, da je ostavil puško pri Vas, natanko v tistem kotu, kamor jo je bil postavil, ko je prišel. Da se je potem domislil na cesti, pa se mu ni hotelo vračati … Jaz sem bil tisti večer sam pri Vas, ali ne morem se spominjati, da bi bil videl kakšno puško v kotu … Ali veste, da jo je bil prinesel s sabo?

Kantor Prinesel jo je.

Sodnik No, dobro … In ko je odhajal, ali jo je vzel s sabo, ali je ni vzel?

Kantor (neodločno). Kakor sem rekel.

Adjunkt Torej je šla sama z njim.

Sodnik Kakšno je bilo razmerje med Bernotom in Krncem? Ali sta si bila prijatelja?

Kantor Nista si bila prijatelja.

Sodnik Bernot je bil zaročen z vašo hčerjo?

Kantor Dà.

Sodnik In zadnje čase je bilo razmerje med za ročencema nekako neprijazno. Kdo je bil temu vzrok?

Kantor Maks Krnec.

Sodnik Krnec je ljubil Vašo hčer?

Kantor Da.

Sodnik In ona?

Kantor Ni ji bil zoprn.

Adjunkt (smehljaje se) Kakor smo si mislili.

Sodnik Bernot je prišel precej pozno, spominjam se, da smo bili že povečerjali. Ko je prišel, je bila Francka zunaj in takrat je prišlo do razpora med njima. Stopil je v sobo razburjen in jaz sam sem ga prašal, kaj se mu je pripetilo. Nato je prišel Krnec, ostal je v salonu in se je poslovil, ne da bi bil pogledal v sobo. Takrat je bila že zapečatena njegova usoda.

Kantor Tako se je zgodilo.

Francka (iz gostilnice, strahoma). Oče!

Kantor (se zdrzne). Le idi, Francka! — (Francka odide. Hitro, vzburjen.) Brž torej napraVite — čemu razlaganja, čemu vprašanja? Ne zavajajte me siloma v greh! Povedal sem Vam, kdo ga je ubil — zdaj storite, kar Vam je storiti!

Sodnik Kdo ga je ubil?

Kantor (tišje nego prej). Jaz!

Sodnik (skrajno začuden, zavpije). Kantor, ali si znorel?

Adjunkt (se zasmeje naglas).

Sodnik (mirneje). Danes ni, da bi z Vami govoril. Stvar sama je čisto jasna — (vstane) in nikoli bi si ne mislil o tem prekletem Bernotu —

Kantor Na vsak način ga je torej Bernot ubil in nihče drug — ne jaz in nihče drug ne?

Sodnik Bog mi je priča, da Vas nisem še nikoli videl tako čudnega Ali me imate nalašč za norca, ali pa se Vam je v resnici zmešalo … Kdo drug naj bi ga ubil? Ali niso dokazi tako jasni, da bi jih videl slepec? (Si natoči in izprazni kozarec.)

Ampak čudno je vendarle. Tak dolgočasnež, nerodnež — pa gre in ubije človeka iz same otročje ljubosumnosti.

Kantor Torej ga je res ubil?

Sodnik (se okrene k njemu, po kratkem odmoru, zelo razjarjen). Vrag Vas vzemi! Obesite se! (Si obleče suknjo.) Zbogom! (Odide z adjunktom v ozadje.)

Kantor (se zasmeje naglas) Zdaj je torej jasno, kakor na dlani, da ga nisem ubil. Bernot ga je ubil: dokazi govore tako glasno, da jih ni moči prevpiti. Ubil ga je — stvar je jasna kakor beli dan in le čudno je, zakaj se vznemirjam zaradi stvari, ki me nič ne briga; saj sem govoril kakor resničen norec — (gre proti gostilnici; veselo.) Francka!

Francka (iz gostilnice; z objokanim obrazom, sklenjenima rokama). Kaj ste storili, oče?

Kantor Ej, Francka, kaj da sem jaz storil? Vdal sem se v božjo voljo, Francka!

Francka Jaz pojdem, oče, ne jezite se nad mano!

Kantor (mirneje) Če ne moreš ostati pri meni, — pojdi in Bog s tabo. Zdaj mi ni več težko; obšla me je bila plahost in zdaj sem se je otresel za zmerom. Če pojdeš, Francka, boš vzela s sabo samo košček, prav majhen košček mojega srca … Pojdite vsi in vzemite s sabo ljubezen; če vzamete s sabo vse moje srce — jaz ostanem … Ne rabim več ljubezni od nikogar. Ali si bila pri durih, ali si slišala? Jaz m o r a m po svoji poti dalje, ni greha tako velikega, da bi se mogel spotakniti obenj. Če nočete z mano, ostanite zadaj, jaz pojdem po svoji poti — m o r a m.

Francka Oče, zakaj ste to storili?

Kantor Ej, Francka, kaj mi očitaš? Govori, daj, razodeni T i! No, Francka, pojdi na cesto in povej vsakemu, ki pride mimo: moj oče je kradel, je ropal, je ubijal. Pojdi in stori to, Francka!

Francka Ne morem.

Kantor O, Francka, kako slabotna je tvoja čednost! Preden bi prišla na cesto, bi ti omahnila kolena! Ustnice bi se premikale, glasu pa bi ne bilo iz grla! — Ubožica, ti ostaneš pri meni tako slabotna in tako plaha, kakor si! …

(Veselo, skoro ironično, jo prime za roke.)

Kdaj pa pojdeš, Francka? Kam pa pojdeš? — Ubožica, Francka, poslušaj: če bi ti jaz zdajle rekel: »Francka, pojdi in ne vrni se nikoli več! « — ti bi šla in bi stala pred pragom in bi se jokala! … Francka, ti ne moreš stran. Pri meni ostanete vsi, privezani ste name.

(Izpusti njene roke; hladno.)

Zdaj pojdi in prinesi vina na mizo; mislim, da bo maša skoro pri kraju. Pomakni prej te dve mizi skupaj …

(Francka stori tako, Kantor se smehljá) … no, glej! …

(Iz ozadja oskrbnik; Francka odide.)

Kantor Kaj je?

Oskrbnik (postaren in suh človek) Vse v redu, štrajk pri kraju; jutri pridejo vsi delat. Največji razgrajači so prišli prvi odpuščanja prosit.

Kantor Kaj pa je z Lužarjem?

Oskrbnik Prišel je zadnji, sram ga je bilo. Po vašem naročilu ga nisem sprejel.

Kantor Kaj je rekel?

Oskrbnik Bled je bil kakor zid in je šel.

Kantor Pojdite v vas, in če ga vidite, mu recite, da lahko pride.

(Oskrbnik se pokrije, pred durmi se spet odkrije in se vrne.)

Oskrbnik Po Bernota so šli žandarji.

Kantor (se zdrzne in ga pogleda.)

Oskrbnik Srečal sem jih, ko sem šel iz fabrike.

Kantor Že dobro! (Oskrbnik odide. — Francka prinese par steklenic vina in jih postavi na mizo; nato razredi stole in popravi prt; Kantor stoji pri oknu.)

Kantor (se obrne k nji) Kje je mati?

Francka Gori.

Kantor Naj pride dol, da postreže gostom. (Odide od okna, k durim v ozadju; Francka na levo; iz ozadja Koprivec, velik in debel človek.)

Kantor Dober dan, Koprivec, veseli me, da ste prišli.

Koprivec Saj ni bilo treba vabiti. Izvoljeni boste! Če imate gospode na svoji strani —

Kantor Meni je veliko do tega, da se pogovorim s pametnimi ljudmi. Nečem, da bi hodili volit kakor davke plačevat: na zapoved. Prihodnjo nedeljo napraVim shod, da bodo ljudje vedeli, koga volijo.

Koprivec E, vseeno je. Petkrat sem že volil, pa še nikoli nisem vedel, koga.

Kantor Zato me zdaj dobro poglejte.

(Župnik in dvoje mož z njim. — Francka prinese od leve kozarcev, jih razpoloži po mizah in odide.)

Kantor Le naprej!

Župnik (mu da roko). Kaj pa Vi pravite o tem strašnem hudodelstvu, gospod Kantor?

Kantor Kaj hočem, jaz ga nisem ubil — (Kmetje stopijo bližje.)

Župnik In ravno po tistem večeru, ko smo se pri Vas tako dobro imeli. Prav tako se mi zdi, gospod Kantor, kakor da bi se bilo tukajle zgodilo, kakor da bi bila vaša hiša krvava … Vso noč se mi je sanjalo in celo pri maši mi ni dalo miru.

Koprivec Kdo ga je pravzaprav ubil?

Župnik Bernot! — in tako miren, dostojen mož; jaz sem ga imel rad, čeprav je brezverec.

Prvi kmet A, brezverec je, no! (Iz ozadja pride še par mož.)

Drugi kmet (še med vrati) Žandarji so šli ponj.

Tretji kmet Dol čez hrib ga ženejo v vas.

Kantor Sédite, prijatelji!

Župnik Ampak jaz le ne vem — saj se mi je zdelo, kakor da bi bil videl takrat puško v kotu — zdaj pa pravijo, da je ležala v jarku.

Kantor Jo je pač vzel, ste se pač motili.

Župnik Seveda sem se motil! — In ravno v tej hiši! (Vzdihne in séde.)

Kantor Je bila že tako božja volja. Pustimo na miru mrtvece! — Povabil sem Vas, da bi se pomenili o volitvah —

(Hana pride iz gostilnice.) Hana Klical si me dol.

Kantor Toči! (Hana vzame steklenico, roka se ji trese, postavi steklenico spet na mizo.)

Kantor Idi in napravi kosilo! (Hana odide.) Dovolite, da Vam točim! (Toči župniku.)

Koprivec (vzame drugo steklenico v roko.) E, si bomo že sami točili; ni zoprno opravilo.

Prvi kmet Kajžarji so se Vam spuntali, a?

Kantor So se že skesali.

Drugi kmet Zdaj se že vsak pastir kuja, če mu ne rečeš gospod; prej je bil vesel, da je dobil škornje za božič …

Kantor Razodeti Vam moram nekaj, prijatelji, kar mi je bilo že oddavnaj pri srcu. Zato da me boste poznali, da boste vedeli, s kom imate opravila, koga boste volili, za koga boste govorili po fari. Jaz dobro vem, da jih je mnogo, ki me ne marajo in ki bodo zdaj naglas in na tihem rovali in hujskali proti meni —

Drugi kmet Ne bodo nič opravili.

Kantor Ni jih deset v celi fari, ki bi mi bili resnično naklonjeni. Vsi drugi — o, in tudi onih deset in tudi Vi, dragi moji — če bi prišel k Vam, od Boga udarjen Job, bi me pognali s praga kakor garjavega psa.

(Gostje se zganejo.)

In če bi stopil pred faro in bi si razgalil prsi: »Vaš sem, udarite!« — tisoč pipcev bi mi tičalo v rebrih. Sovražite me kakor točo in bojite se me kakor toče: vaš strah je moj varuh.

(S povzdignjenim glasom.) Ali kaj sem Vam storil, da me sovražite? Pravite, da sem trd, da sem brezobziren, neusmiljen človek, pravite, da sem — —

Krnec (zakriči zunaj). Morilec!

(Gostje se zganejo.)

Kantor (omahne). Da sem morilec —

Krnec (zunaj). Morilec!

Gostje (kakor odreveneli). Morilec!

Krnec (odpre duri in zakriči v sobo) Po cesti ga ženejo, ki mi je sina ubil. (Izgine.)

Župnik Kaj se je zgodilo? (Gleda preplašen na Kantorja.)

Koprivec (stojé) Kaj je bilo?

Oskrbnik (odpre duri). Stari je znorel. Sina so mu ubili, napil se je šnopsa in je znorel. (Odide.)

Kantor To je bilo: ubili so mu sina, napil se je šnopsa in je znorel. Pustimo mrtvece na miru.

Prvi kmet (je bil stopil k oknu). Res ga ženejo — Krnec se je zagnal vanj.

Drugi kmet (je bil stopil za njim). Roké ima zvezane na hrbtu — Krnec ga je ugriznil v roko.

Franc (zunaj; mimo okna gredo ljudje, tako da se vidijo klobuki in nekatere glave.) Pustite me! Kaj sem Vam storil? Kantor! Kantor!

Kantor (zakriči). Prepozno! Pomagaj si sam! (Obrne se od okna, vzame kozarec vina, nese ga do ustnic in odloži, gre proti durim.) Francka!

Francka (iz gostilnice). Oče, Franc gre mimo.

Kantor (ji da kozarec) Daj mu kozarec vina.

Francka (vzame kozarec in odide.)

Župnik Kaj Vam je, gospod Kantor?

Kantor Rad sem ga imel, kakor nikogar.

Prvi kmet Mimo so. (Kmeta se vrneta od okna.)

Kantor Šlo je mimo vse. — In zdaj bodimo veseli — glejte, kako je posijalo sonce ravno k nam … prišlo je k nam v vas ob tej slovesni uri …

Francka (iz ozadja, prinese prazen kozarec). Izpil je in Vas pozdravlja.

Kantor Idi — šlo je mimo — (Francka odide.) Tako je, prijatelji, kakor sem Vam bil povedal. Da sem neusmiljen, mi očitajo, da sem trd in brezobziren. Kdor hoče kaj doseči zase, za svojo faro, za ves svoj narod, ne sme biti plah in slab, ne obziren in ne usmiljen. Pot do trona je nerodna — gaziti mora človek do kolen v krvi in v solzah. Vsi so hudodelci — ubijajo duše in ubijajo telesa. Kdor hoče naprej, mora naprej, mora brcniti v stran vsak kamen, ki mu je napoti, mora, če je treba, preko trupel, mora preko gorkih človeških trupel. Kdor mi očita neusmiljenost, je sam preslaboten, da bi bil neusmiljen, in njegova čednost je hinavstvo.

Župnik Res je!

Kantor Prijatelji, to je pot, po kateri hodim. Ni me strah in ne sram in z jasnim čelom stojim pred Vami. (Vzdigne kozarec.) Kdor mi more kaj očitati, naj govori, naj ne trči z mano.

Vsi (vstanejo in trkajo z njim). Vsi smo z Vami! Bog Vas živi, Kantor!

Pozorišče je za par pedi nižje od rampe, kakor pogreznjeno. Glavni vhod je zadaj, nekoliko na desno (od gledalca); troje stopnic drži do vrat. Na desni so duri v izbo Vide in njene matere. Na levi se pozorišče poglobi kakor v posebno zelo tesno izbo, z zastorom oddeljeno; tam je visoko tik pod stropom omreženo okno, pod oknom miza s knjigami in papirjem, ob steni divan z odejo in vzglavjem. Sredi pozorišča velika miza in stoli, na levi zofa.

Dioniz sedi sključen na zofi, obraz uprt v dlani. Poljanec za srednjo mizo; na mizi prižgana svetilka.

POLJANEC (pripoveduje). ... Šla je z njim, še ozrla se ni ...

DIONIZ Ne ozrla po domu?

POLJANEC Dokler ni stopila na ladjo. Ali komaj je veslo udarilo in so se napela jadra, je lepa Vida vzkriknila od bolečine, kri je planila iz srca v oči. Ladja je plavala, proti solncu plavala, morje je prepevalo. Lepa Vida ni slišala morja, ni videla solnca. Na njeno srce je trkalo, prosilo je pred durmi njenega srca: »On po morju hodi, tebe išče, tebe išče in se bridko joka ...«

DIONIZ (vstane). Čuj! (Obadva poslušata.)

POLJANEC Ne bo je do polnoči.

DIONIZ Noč je zunaj ... Daj svetilko, da bo videla najino ljubezen! (Vzame svetilko z mize, odgrne zastor na levi, stopi na mizo ter postavi svetilko na okno.)

POLJANEC Ne bo je do polnoči ... ali do jutra ... ali nikoli več ...

DIONIZ (se vrne). Ne kliči smrti, sova! (Sede na zofo.) Povej zgodbo do konca!

POLJANEC Oj prijatelj, ta zgodba nima konca!

DIONIZ Ali se je vrnila lepa Vida?

POLJANEC Niso pisali, ne povedali. (Kakor v sanjah.) Veter je bil list odtrgal ter ga zalučal v reko; list gre dalje, zmirom dalje, dalje, blagor mu! ... List se je bil spustil v tolmun, pod vrbe; tam se ziblje, trepeče, né more nikamor, val ga nosi od brega k bregu ... neprestano od brega k bregu, brez cilja ... (Vstane.) Eno samo hrepenenje mu nazadnje ostane, temu listu v tolmunu: po spanju, hrepenenje po dolgem, dolgem spanju ...

DIONIZ (zamišljen). Jaz sem si izmislil konec tej zgodbi ... Lepa Vida je stala ob oknu in je gledala na morje in njene solze so kapale v morje. Takrat je potrkalo na njeno srce, reklo je pred durmi njenega srca: »Kadar bo tvoja žalost največja, pobegni iz zlate ječe, vrata bodo odprta in ladja bo pripravljena!« In ko je bila njena žalost največja, je pobegnila ob tihi polnoči in je stopila na ladjo ... (Po odmoru, tišje.) Da ... stopila je na ladjo ...

POLJANEC (smehljaje). Kaj se je zgodilo? List se je bil zganil v tolmunu, nastopil je pot od brega k bregu ... nato se je vrnil — od brega k bregu ...

DIONIZ (kakor da ga ni bil slišal; v ekstazi). Nikjer več ni bilo črnih zidov, neprijaznih. Nič več ni bilo mrtvih oken, ki bi strmela ... iz smrti v smrt strmela. Nič več tistih žalostnih oči, ne sivih lic, ne tihih korakov ... nič več tihih korakov tistih mrzlih, nemih senc, ki so se izprehajale po vrtu, po hodnikih, po izbah, ki so stale ob postelji in so ponoči budile človeka, da se je vzdramil bled in star ...

POLJANEC Sanjaš, otrok!

DIONIZ (sedi na zofi, oči uprte kvišku). Stal je ob morju paradiž, ustvarjen za njeno ljubezen ... stokratno povračilo za stokratno trpljenje. Luči so ji sijale naproti, gaji so šumeli in so se ji priklanjali, rdeče rože so dišale; na pragu je stal kralj v škrlatu in kroni, da pozdravi kraljico ...

POLJANEC In ko stopita v sveti hram ...

DIONIZ Dan brez večera ... večno življenje ...

POLJANEC Brez hrepenenja?

DIONIZ Kaj je hrepenenje?

POLJANEC Blagor ti!

DIONIZ (posluša). Čuj! (Trkanje na duri.)

DAMJAN (zunaj). Ali še bdita, ali še čakata?

POLJANEC Stopite k nama, Damjan!

DAMJAN (odpre duri, stoji nad stopnicami.) Kar v temi?

POLJANEC Postavil je svetilko na okno, da bi ne izgrešila poti. Luč nad morjem, da se ladja ne izgubi.

DAMJAN Mnogo se jih je potopilo prav pod lučjo. Pred zdavnimi leti, ko sem bil v Ameriki, je šla velika ladja na dvoje ... kar po sredi na dvoje ... pet pedi pred bregom. En sam človek se je rešil ... to se pravi, le pol človeka je bilo: trileten otrok, ki ga je val kakor na blazini priplavil na prod ... (Pije žganje iz steklenice.) Pijta, hladno je!

POLJANEC (si natoči v kozarec). Še ti pij kapljo, mali, pa pojdi spat. Ne bova je dočakala.

DIONIZ (pride k mizi in pije). Dočakala jo bova ... če nocoj ne, pa jutri!

POLJANEC In če jutri ne?

DIONIZ Dočakala jo bova ... jaz jo bom dočakal!

DAMJAN Zakaj ste jo izpustili, golobico? Kadar ji dorastejo peroti, je ne bo kmalu nazaj. Poznam jih, take golobice! Kolikor bolj je temen golobnjak, toliko bolj silijo k solncu. Tudi jaz sem bil tak golob, ko sem prvikrat pobegnil v Ameriko.

DIONIZ Pa ste se vrnili, oče Damjan!

DAMJAN Zato, da sem pobegnil vdrugič.

DIONIZ In ste se vdrugič vrnili!

DAMJAN Zdaj, na stara leta, se napravljam, da pobegnem vtretjič. Človek se ziblje, kakor jadrnica na valovih, kadar vetra ni. Ziblje se, ne priziblje se nikamor. Sam Bog nebeški vedi, kaj je v njegovi krvi. Ko sem pobegnil prvikrat, sem komaj čakal, da stopim na barko; pel sem in vriskal, od same norosti sem zalučal klobuk v morje. Čez tri tedne sem bil bolan od same bridkosti; vse se mi je trgalo v prsih, če sem se spomnil, kako je ob sobotah popoldne potrkavalo pri svetem Pavlu. Strpel sem eno leto, nič dalj. Ko sem se vrnil, sem skoraj pokleknil na to ljubo domačo zemljo. Čez tri tedne sem gledal proti morju ... zahotelo se mi je čez morje ... dom mi je bil pust in mrtev ... (Po odmoru.) Sam Bog nebeški vedi, kaj je človeku v krvi ...

POLJANEC Hrepenenje ... to je hrepenenje, Dioniz! Človek išče, hodi ... česa išče, kam se mu hoče? Da bi vedel! Bolezen je hujša od kuge. Zastrupila ni samo mene; ves zrak je je poln, prepaja ga kakor strupen sopar, od neba lije, iz zemlje puhti, vsesá se v kri, v misli in v srce; ni se ji móči upirati, človek jo uboga brez volje, kakor suženj valpta ... in blodi brez nehanja v noč iz noči ... brez nehanja ...

DIONIZ (zamišljen). Tudi jaz bi romal križem po svetu ... ali vriskal bi ... iz luči v luč ... In da bi se vrnil, bi bil bogat ...

POLJANEC Kaj bi z bogastvom?

DIONIZ (ves vroč). Porušil bi te črne zidove, ki se jih strup in žalost držita ... zgradil bi svetlo hišo ... in nazadnje ... (Obmolči).

POLJANEC Nazadnje?

DIONIZ Nazadnje bi ... In nazadnje nas bo vse Bog blagoslovil, nas vesele, kakor nas bo videl. Iz take svetle hiše bi lepa Vida ne pobegnila ...

DAMJAN Prihodnji teden pojdem, prihodnji teden prav zares.

POLJANEC Kam?

DAMJAN Morda pridem do Amerike. Ali tudi če ne pridem. Poglavitno je, da človek vstane, da gre, gre, gre; kaj tisto, kedaj in kam!

POLJANEC Tudi jaz pojdem, prav kmalu pojdem. Vse že čutim, da so vrata na stežaj odprta.

DIONIZ Kam?

POLJANEC (smehljaje). Kaj tisto, kedaj in kam!... Vse to hrepenenje, ki gloje v srcu, prijatelj, je le hrepenenje po večnosti ...

MRVA (stoji na pragu, ozira se po izbi z motnimi očmi).

DIONIZ Kje je ona?

MRVA Nisem je našel. (Stopi v izbo.)

DAMJAN Saj sem vedel, da ne pojde ponjo ... da pojde v krčmo.

MRVA Tudi iskal je nisem ... Kaj je ona meni? Kaj sem jaz nji? To se pravi: iskal je nisem, našel sem jo. Pogledal sem pa sem rekel: kaj je ona meni, kaj sem jaz nji? In sem šel v krčmo ...

DIONIZ Kje si jo našel, kje si jo videl? Povej, da pojdem sam!

MRVA Tako bi se na pragu vrnil, kakor sem se vrnil jaz ... Luči, luči, toliko te strašne luči, da mi je plesalo pred očmi ... in pisane pustne šeme so se vrtile, so poskakovale, se prevračale, lovile se in gnetle in se pretvarjale ... tudi ona je bila med njimi, tik pred menoj se je zavrtila, oplazila me je s kratkim, vihrajočim krilom po licu ... spoznal sem jo, čeprav je imela črno masko ... Daj mi pijače, Damjan!

POLJANEC Sanjalo se ti je, ko si v krčmi sedel in zadremal!

MRVA Ali pa se mi je sanjalo! Sanje ali resnica! Minilo je — prav je, da je minilo! Ljubezen, vzdihovanje, cmeravost, lepe besede, mili pogledi — kaj še? Kar v skrinjo, pa skalo na pokrov! Kadar otrok doraste, zaluči v kot svojo punco iz cunj ... Vse, kar smo počeli, je bila neumna in smešna komedija. Vse naše dolgočasno sanjarjenje — komedija! Jokavo hrepenenje, iz lenobe porojeno — komedija! Idealizem, iz lakote porojen — komedija! Kaj je resnica? Resnica so te črne, vlažne stene, resnica je ta ječa, ki nam ni vklenila samo telesa, temveč tudi srce in misel, resnica je naša čisto živinska lakot po kosu belega kruha in po žarku belega solnca ... in resnica je naš strah pred smrtjo in strahopetnost pred samomorom ...

DIONIZ Kaj ostane? Kaj storiti?

MRVA Daj mi še žganja, Damjan! Nič ne ostane, nič ni storiti!

POLJANEC Torej: radovoljno se vdaj gnilobi!

MRVA Kaj ti pomaga, če se ji zoper staviš? In kako bi se ji zoper stavil? S sanjarjenjem, s solzami, s strmenjem v luno in zvezde? S to punco iz cunj? Udaj se smrti radovoljno, ali se ji zoper stavi — smrt ne vpraša!

DAMJAN Včeraj si plesal in vriskal in si nas vabil na svatbo, danes govoriš o smrti. Vse to je vedenje sramežljivca, ki se krohoče naglas, da bi ga jok ne udušil.

POLJANEC Rekel si: »Kaj je ona meni, kaj sem jaz nji?« — pa se oziraš proti durim in roke se ti tresejo.

MRVA O prijatelji, kako strahopeten je človek! In kakšen lažnivec je! (Poljancu.) Saj veš, v moji izbi je sredi stropa pritrjena močna železna kljuka. Na tisto kljuko sem že pred štirinajstimi dnevi obesil vrv. Zdaj jo ogledujem vsak večer, tisto vrv, časih se je celo malo pritaknem, da se tiho ziblje od stene do stene. Ali nisem to storil le zategadelj, da bi samemu sebi utajil svojo strahopetnost?

DIONIZ (stopi k njemu). Kako ti je težko, težko! Saj pride kmalu, še pred polnočjo ... na stopnjicah je že morda, morda že na hodniku ...

MRVA Kaj trkaš, fant, na moje srce? Ali je že tako spačen moj obraz, da se otrokom smili?

POLJANEC Torej ga zakrij, če ne maraš usmiljenja! Oči zatisni in z besedo se ne razodevaj!

MRVA Kako si vprašal prej, ti mali: kaj da ostane, kaj da je storiti? Slišal si: oči zatisni! Ali gorjé: devetkrat več vidi človek s slepimi očmi nego z bdečimi! Oko se obrne v dušo in vidi vse, kar je dnevu skrito. Smeh je še na ustnih, kvanta na jeziku; oko se zatisne, v tistem hipu ugasne smeh in jezik umolkne ... Zdajle, recimo, bi se lahko smejal in bi rekel: kaj mi je ona, kaj sem jaz nji? Pa bi zatisnil oči in vse bi zavpilo v meni: ona ti je življenje! Kar je bilo kedaj v tebi lepega, dobrega, plemenitega — vse ti je ona! Hrepenenje in cilj — oboje ti je ona! — O, bratje, težko je! Bog je dal človeku hrepenenje, za cilj pa ga je ukanil. Pokazal je hromcu strmo pot: ná, hodi! — berglje pa mu ni dal ... Kako lepo in bogato je življenje! Kako polno sladkosti, da bi človek le iztegnil roko, jemal in užival! Kako čisti in blagi so ljudje, če jih gledaš s čistim in blagim očesom! ... Pa iztegni roko — pest je prazna! Daj sosedu besedo — pljune ti nanjo! Kaj je torej zlagana vsa tista sijajna lepota, ki sem jo gledal z očmi svoje duše? In je bila v meni le kakor usmiljena božja tolažba, da bi ne videl gnilobe in gnusobe, ne videl strašnega življenja, v katerem živim s tem resničnim telesom? ... Nespametno in strahopetno bi bilo, še naprej strmeti v prevaro! Ali — usmili se, Bog: sladka je bila prevara, spoznanje pa je grenko, grenko ... boljša bi bila smrt!

POLJANEC Kako je mogoče, da ljubezen govori o smrti?

MRVA Ali si videl tisto podobo: zaljubljen par, oba lepá, oba mladá, v tesnem objemu, telo ob telesu, ustna na ustnih; za njima stoji smrt, visoka in temna; v votlih jamah ni oči, ali vendar strmi brezmejna zloba iz tistih votlih jam ...

DAMJAN Ne budi strahov — polnoč je!

MRVA In še sam ne vem, če je ljubezen tisto, kar je v meni — če je bila kedaj ljubezen v meni. V meni je bolečina, ki gloje, gloje, da bi kričal ... to ne more biti ljubezen ... Kadar jo vidim, bi jo najrajši udaril, naravnost v tisti beli obraz, na tiste svete oči, nato bi pokleknil prednjo ... to ne more biti ljubezen ... Moja nevesta je, pravijo, pa mi je tako daljna in tuja in nedosegljiva kakor španska kraljična.

POLJANEC To je ljubezen!

MRVA Čudno je, da govori bolnik o svoji bolezni tako mirno in veselo, kakor otrok o španski kraljični ... (Vstane.) Zame je čas, bratje. To noč je zunaj v viharju prišla pomlad. Pojdem se z njo pogovarjat na polje. Že mnogokdaj mi je povedala tako prečudne novice, da bi ljudjé strmeli in od strmenja popadali.

DIONIZ (se ga oklene). Med nami ostani!

MRVA Mali, kaj se nisi učil o gnilem jabolku, ki je okužilo zdrave? Saj je že tvojo besedo obsenčila moja žalost.

DIONIZ Med nami ostani! Slišim jo, da prihaja ... (Molk.)

DAMJAN Sanjalo se ti je. (Vstane.)

POLJANEC (vstane.) Ni se mi sanjalo!

DIONIZ Jaz jo slišim, v svojem srcu jo slišim. Zdaj je prijela za kljuko, zdaj odpira vrata natihoma ... natihoma ...

MRVA Ne kliči je meni ... k meni ne prihaja!

DIONIZ Zdaj gre po stopnicah, po hodniku ... zdaj je pred durmi ... Vida!

Na pragu v ozadju stoji Vida. Ogrnjena je v dolg temen plašč, izpod plašča se sveti bleščeča plesna obleka, v laseh nad sencem ima rdečo rožo. Za to opravo je njen obraz preveč otroški, njeno vedenje preveč plaho; smehlja se, kakor da bi milosti prosila.

VIDA Pozdravljeni!

MRVA (ves trepetajoč od ljubezni in od sovraštva). Pokleknimo, prednjo, pokleknimo pred špansko kraljično, ki je v svoji milosti počastila naš nevredni hram!

VIDA Dragi!

POLJANEC Pozdravljena, Vida!

DIONIZ Od srca pozdravljena!

MRVA Zakaj prosiš milosti? Z glasom prosiš milosti, z očmi! Odkod prihajaš?

VIDA Dragi!

MRVA Solze so v tvojem glasu, v teh solzah je prošnja za milost. Še ta roža v tvojih laseh, še ta prosi in se izpoveduje ... tujec, ki je nepovabljen stopil v hišo. Izpovej se, usmiljeni sodniki ti bomo.

DIONIZ Čemu bi se izpovedovala? Poklekni prednjo, kakor si rekel, in ji poljubi roko, da se je vrnila!

MRVA Ti, mali? Tudi ti?

VIDA Sodi milostno, ali nemilostno! Ali me poljubi, ali me udari v lice! Iz paradiža prihajam; še zdaj se mi blešči v očeh, še zdaj mi je gorko in sladko v srcu.

MRVA Nisem te strahoma klical. Ko si prišla, te nisem ne poljubil ne udaril. Vrni se v paradiž!

DIONIZ Vida, ostani!

VIDA Še zdaj so vse tiste svetle luči v mojih očeh, še zdaj je ljubezen gorka in sladka v mojem srcu, še so poljubi na mojih ustnicah. V paradižu sem bila, dragi, v sanjah sem bila, onkraj morja ... Ali me poljubi, ali me udari v lice!

MRVA Ne izpoveduj se. Vida! Kakor si bila v paradižu, sem te videl sam. Sem videl tvoje in svoje trpljenje, tvoje poveličanje in svojo smrt. Vrni se, Vida, v paradiž! Tudi jaz pojdem, kamor drži pot ... Le roko mi daj za prijazno slovo in še to rožo za spomin.

POLJANEC Kaj govoriš, kar ne govori tvoje srce?

MRVA Saj če bi mi sama rekla: pojdi z menoj, ne bi mogel. Saj če bi te objemal in poljubljal, bi mi bila sto milj daleč. Daj mi roko!... (Vida se privije k njemu.) Tvoj poljub je na mojih ustnih, ali zdi se mi, da me je zvezda poljubila ... Sanje so v tvojih očeh, sanje o paradižu ... Zbogom, ti zvezda moja daljna, ti mladost moja, ti moje daljno hrepenenje! ... Posloviti sem se hotel s smehom in z grenko besedo, zdaj pa je tolika žalost v mojem srcu, da mi lije iz oči. Nikoli več te ne bom videl, izgubljena si mi na vekomaj. Zbogom, Vida! Ti bo spala, sanjala boš o paradižu, ko bo moj drug vihar, moja družica smrt. Zbogom, Vida!

DIONIZ Ne zbogom, Vida! Če pojdeš v deveto deželo, jaz pojdem s teboj!

POLJANEC Zbogom!

DIONIZ Ne zbogom, Vida! Če pojdejo tvoje lepe sanje do samih zvezd, jaz pojdem z njimi!

VIDA Zahvaljen za to verno ljubezen! Lahko noč, bratje! Z vdano ljubeznijo ostanem med vami, kakor sem bila med vami v paradižu samem!

MATI (na desni, svečo v roki). Vida!

VIDA Lahko noč, bratje!

MATI Odkod prihajaš, Vida, nesrečnica?

MRVA Iz Španije, mati, iz Španije! (Vida in mati odideta na desno.)

DAMJAN (kakor iz onemelosti). Milost božja! Svet se je zavrtil v kolobarju! ... Ali se je to godilo nocoj, ali se je godilo pred zdavnimi leti? Vrnilo se je, kakor je bilo ... vse do besed, še do tiste rože v laseh ... Tam je stala na pragu, španska kraljična, kakor je stala nocoj. Prav tista lica, prav tiste oči, prav tisti smehljaj, ki je milosti prosil ... Ali sem jo videl s temi živimi očmi, ali pa z očmi spomina ... tistega spomina, ki oznanja smrt ...

MRVA Čas je, stari, za naju obadva: spomin je bil! Meni je zažvižgal s polja moj prijatelj vihar ... čuj, že vdrugič! ... Ali ni tudi tebi zažvižgalo z barke? V Ameriko, stari! Lahko noč, bratje!

DAMJAN Da nisem star, da nisem truden, ne bilo bi me strah viharja ... Lahko noč! (Odideta v ozadje.)

POLJANEC Tudi meni je zaklicalo, me je vabilo ... ne od onkraj morja — od onkraj zvezd!... Vzemi svetilko in jo upihni; zaman je svetila ... (Dioniz vzame svetilko z okna in jo postavi na mizico v ozadju.) Zdelo se mi je, kakor da je govorila z nami od onkraj morja, od onkraj zvezd ... Polnočen gost ... da sem iztegnil roko proti nji, bi bila svetloba ugasnila ... (Gre počasi proti ozadju.) Daleč je, daleč, ne vrne se več ... Kaj bi človek zakrival oči z dlanjo in sanjal o zdravju in o mladosti in o veselem hrepenenju, ko vé, da je smrt ob njegovi rami ... in da je vse njegovo trudno hlepenje tako nečimrno in grešno, kakor da bi se starec napravljal na predpustni ples! ... Po tebi, Dioniz, ti moj mali, mi bo dolgčas, ko bom sam!

DIONIZ Težko mi je srce, strah me je.

POLJANEC Zatisni oči, moj mali, sanjaj o paradižu!

DIONIZ Strah me je, da bi zaspal ... časih sem se zbudil ponoči, pa me je bilo groza, da bi planil in zakričal ...

POLJANEC Odeni se in lepo zasanjaj! (Dioniz leže na zofo napol oblečen, Poljanec ga odene s suknjo.) Lahko noč! Nič se ne boj; in če se vzbudiš in ti bo groza, me pokliči! (Upihne svetilko, nato odide v ozadje na levo in zagrne zastor za seboj.)

DIONIZ (napol v spanju, tiho). Da se res ni ozrla ... ne ozrla se več ... po domu?

POLJANEC (zadaj). Dokler ni stopila na ladjo.

DIONIZ Pa je nič ni čakal ... nič klical ... ne šel do devete dežele ...?

POLJANEC Šel je onkraj morja, ni je našel.

DIONIZ (čisto tiho). Ti!

POLJANEC Ali ne spiš?

DIONIZ Ti ... jaz pojdem ... jaz sem jo našel ... jaz jo vidim ... daleč ... daleč ... daleč ...

VIDA (je bila tiho in počasi odprla duri na levi; opravljena je kakor prej, le glavo in vrat je ogrnila v belo ruto; v roki ima svečo, ki jo postavi na mizo.)

DIONIZ (je začutil svetlobo na trepalnicah; v spanju, šepetaje). Vida!...

VIDA (gre tiho k njemu in se skloni blizu do njegovih ust; šepetaje, kakor on). Dioniz, moj mali, moj srčno dragi! ... Ne misli name, ne jokaj po meni, ne kliči me ...

DIONIZ Ne hodi, Vida ... ne od nas ...

VIDA Ne boluj po meni, moj mali, ne išči me!... Daljna, oj daljna je moja pot ...

DIONIZ Ne, Vida, odtod ... glej, na kolenih ... kakor svetnico usmiljeno ...

VIDA Zbogom, moj srčno dragi, najdražji! Kadar ti bo hudo po meni, bom vsa pri tebi. (Boža ga narahlo po čelu in laseh.) Z ustnicami ti bom solze brisala, z roko ti bom lase gladila, z gorko ljubeznijo srce tolažila ...

DIONIZ (težko sopeč). Ne ... ne ... ne! ...

VIDA (ga rahlo poljubi na čelo). Zbogom, najdražji moj!

DOLINAR (na pragu v ozadju). Vida!

VIDA (hiti s tihim korakom prek odra ter odide z Dolinarjem v ozadju.)

DIONIZ (plane, ves zbegan, kakor brezumen). Ne ... ne ... ne!... (Se napol osvesti). Vstani! Vstani!... (Hiti proti desni). Vida! (Odpre sunkoma duri na levi).

MATI (v izbi). Pri meni je bila ... govorila je z menoj ...

POLJANEC (stopi iz predela). Dioniz!

DIONIZ O Bog! O Jezus! (Ogrne si suknjo in plane skozi duri v ozadju; po hodnikih izzveni njegov proseči, napol jokajoči glas.) Vida!... Vida!... Vida!...





II


Pri Dolinarjevih. Soba na verando. Duri na desno in na levo. Steklena vrata v ozadju so zastrta, le malo žarkov večernega sonca sije v sobo. Na mizah rože.

DOLINAR (sedi na zofi pred malo mizico na levi; govori tiho, napol zase). Ničesar več ne vem, ničesar več ne čutim. Komaj še vem, da sem jaz, da živim, da hodim živ človek med živimi ljudmi in ne breztelesna senca med sencami. Če govorim naglas, mi ni znan več moj glas; če se pogledam v ogledalo, mi ni znan moj obraz. Ničesar več ne vem, ne razumem — svet mi je tuj in strašen, kakor izgubljenemu otroku ... Prišla sva roko v roki, ženin in nevesta, svatovske pesmi so bile v najinih srcih, luč nebeška je bila v najinih očeh. In komaj je prestopila prag, so njena lica splahnela, so zatemnile solze njene oči. Ni je luči, da bi pregnala to senco na njenih licih, ni je ljubezni, da bi otrla te solze ... Kakor da bi z ognjem vodo gasil: še meni je solnce ugasnilo, še meni je svatovska pesem kakor žalostinka, svatovski hram kakor grob ...

ZDRAVNIK (pred vrati na verando). Saj ni čudno, da ste vsi kakor blede sence, napol ljudjé, napol duhovi! Ob takem žarkem dnevu se zaklepaš in zastiraš!

DOLINAR Pusti! Tako je ukazala ... Dokler solnce ne zajde ... solnce ji pije kri ...

ZDRAVNIK Seveda! Če je tako ukazala ... (Pride bliže k Dolinarju). Prijatelj, čemu si me klical? Jaz sem zdravnik, pa ne šaljivec, da bi te z burkami spravil v smeh. Še meni je mraz med vami in ... rajši bi ne čakal, da zajde solnce.

DOLINAR Ostani, potrpi! Saj nisem klical zdravnika, prijatelja sem klical!

ZDRAVNIK Zato da bi molčal z njim!

DOLINAR Že sinoči sem ti mislil povedati ... ko sem potrkal na tvoje duri ...

ZDRAVNIK In si rekel »lahko noč« ...

DOLINAR Komaj za vsako deveto stvar je beseda! Za najglobljo, za najbolestnejšo je ni! ... Na tistem plesu pred štirinajstimi dnevi me je omamilo, vsega prevzelo ... kaj? Ali je bila ljubezen? Sam ne vem, kaj je bilo. Ljubezen, če je ljubezen trpljenje! ... Vse se je razgrnilo, razmaknilo pred menoj, videl sem v daljavo in v globočino kakor nikoli poprej ... Bilo je kakor v tistih trenutkih, ko je človek nenadoma ves bled in plah, ker je pogledal v večnost in ne ve, če trepeče od sreče ali od groze ... Človek misli: zdaj, prav zdaj se bo vse izpolnilo, bo vse razodeto ... Kar je bilo do tiste ure — ni bilo več; niti v spominu ... Ali že takrat sem slutil, da so moje noge preslabe za tisto daljno daljavo in da me bo strah globočine ...

ZDRAVNIK In vendar si jo še tisto noč posadil v voz, svojo špansko kraljično, našemljeno, kakor je bila ... in si čisto pozabil, da si ženin!

DOLINAR Kakšna noč je bila, duša, kakšna noč! Ali veš, kaj je sreča? Ni duh vijolic, ni sladek smehljaj, niso vesele, brezskrbne oči — sreča je kakor groznica, je kakor klic smrti, čisto bližnje, ki gleda človeku naravnost v obraz. In ne boji se je, tudi on ji gleda v obraz in se smeje in trepeče. Kakor da je bil stopil na najvišjo goro ter ugledal vesoljnost vso pod seboj ... v tistem trenutku je konec, mora biti konec, nobene poti več nazaj na ta blatni kolovoz, v to pusto, leno, pritlikavo življenje ... Tako je bilo, ko so nama prepevale zvezde vso lepo dolgo noč in nama je lica poljubljala, v laseh poigravala pomlad iz Italije ...

ZDRAVNIK Nisem še videl obraza bledega od sreče, tudi ne oči, ki bi od same sreče razodevale strah.

DOLINAR Bolan sem, resnično ... ali bolj se bojim zdravja nego smrti. Zdravje bi bilo življenje v nižinah, bil bi kolovoz ... Moj Bog, kako živimo! Ko sem bil otrok, sem si časih zaželel, da bi bil visoko tam med zvezdami, ali na mavrici, in da bi gledal na zemljo s takimi očmi, ki bi jim nikjer ne bilo skrivnosti. Zdaj bi si več ne želel takih angelskih oči; spomin bi mi na vekomaj zagrenil sama sveta nebesa ... Drugače ne more biti, ne sme biti: nekje je drugo življenje, kjerkoli; plemenitejše, večje, spoznanja polno življenje, nič podobno temu trudnemu, slepemu, zehajočemu umiranju, ki je zdaj naš delež! Jaz verujem v to drugo življenje — odkod drugače hrepenenje po njem, hrepenenje po smrti, po osvobojenju iz te žalostne ječe! In nikoli ni bilo to hrepenenje tako globoko in tako bolesti polno, kakor je zdaj, ob teh urah, ko vem, kako blizu mi je kolovoz in kako daleč so mi zvezde ... Slab sem in strahopeten, pljunil bi na svojo strahopetno dušo!

ZDRAVNIK (pozvoni na desni; služkinja pride). Prinesite vina! (Služkinja odide.) Ali se spominjaš, kako veselo smo se časih po Dunaju potepali, vso lepo dolgo noč do jutra? Ženske niso bile čednostne — kaj bi s čednostjo opolnoči? — ali bile so prijetne in prijazne. Spominjaj pa se nadalje, kako je bilo, ko si stopil na cesto ter si pogledal z rdečimi očmi v jutranjo zarjo! Proklel si vso lepo dolgo noč, zatajil si jo kakor sramoten madež na telesu; grenko ti je segel v dušo spomin na nekaj čistega, nedolžnega, vijoličnega; recimo na ljubico tam za gorami; in sram te je bilo do solz! (Služkinja prinese vina in odide.)

DOLINAR Čemu ta spomin?

ZDRAVNIK (toči). Kako klavern je človek, bolj klavern od živali in rastline: sram ga je življenja! Dihne, recimo, petnajstkrat v minuti, pa se vprašuje strahoma in zmirom za kesanje pripravljen: ali sem Bogu dopadljivo dihnil? Dihaj, kakor ti je dano, pa nič ne vprašuj! — Ob vsakem koraku se plah ozira: ali je prava pot? Hodi, kamor te noga vodi, in ne vprašuj! — Če si se spotaknil — vraga, spotaknil si se in vseeno je, če se kesaš ali ne! (Zamahne z roko.) Ni vseeno: če se kesaš, se spotikaš neprestano dalje, dokler se kesaš! Mnogo ljudi sem videl; najbolj pošteni, najbolj plemeniti, najbolj človeški so tisti, ki ne vedó, kaj je kesanje, kaj so sanje, kaj je hrepenenje, tisti, ki živé lepo in veselo pod božjim solncem kakor žival in kakor rastlina ... tisti namreč, ki hodijo po kolovozu, kakor si rekel ... Kaj ti pomaga, če vzdihuješ in sanjaš in gledaš proti nebu? Na kolovozu ostaneš vendarle! ... Sedel sem nekoč pred krčmo, prišla sta mimo dva berača, obadva bosa, obadva razcapana, obadva lačna, eden je pel, drugi je klel — kdo je bolj zaslužil kozarec vina? Tistemu sem ga dal, ki je pel ... Sanje so škodljive; človek izgubi veselje do vsakdanjega kruha in razum za vsakdanje sladkosti. Vsak trenotek hrepenenja je ukraden življenju, je izgubljen, zavržen. Kdor pa presanja in prekoprni vse svoje življenje, ni živel nikoli … je kolobaril po svetu kakor mesečnik. Takih ljudi je mnogo, posebno med nami ... in Bog si vedi, še domišljajo si, da so nekaj posebnega, takorekoč izvoljenci. Pa so v resnici le cokla na vozu človeštva ...

DOLINAR Ali čemu, prijatelj —

ZDRAVNIK Cokla! Časih pohujšajo kar ves narod, kar vse človeštvo, da ustavi korak in bulji kam? V nič! ... Kakor se postopač ustavi na mostu in gleda v vodo; kmalu se zbere gruča ljudi, kmalu je poln ves most in vsi buljijo v to vodeno vodo kakor zamaknjeni, dokler se ne vzdrami postopač sam, zažvižga ter gre po svoji poti .. Ne tvojemu obrazu ne tvojemu srcu se ne podá bolezen posušenih devic; tvoj posel je vriskanje, ne vzdihovanje. Poglej se v ogledalo, povzdigni oči, položi roko na srce, zavzdihni po donkihotsko — in smej se, smej se do omedlevice! Sanjalo se ti je, bolne in težke sanje so bile — vzdrami se!

DOLINAR Ni mi do smeha! ... Ali ne čuješ? ... Njeni koraki so!

ZDRAVNIK To je ljubezen, to je sreča, to je paradiž! Zdelo se ti je, da čuješ njene korake, pa si prebledel in roké se ti tresejo! Z enim očesom si se vzdramil, že te je strah teh sanj! Odpri še drugo oko ... in odpri srce! ... (Stopi proti verandi.) Solnce zahaja ... Zdaj bo dovolila temna kraljica, da odgrneva pajčolan ... (Odgrne zastor in odpre duri; v sobo se žarko izlije večer; pod verando park z jezerom; v daljavi se prikažejo rdeče obrobljene gore.) Glej svet, glej življenje, sama radost in luč! Zaklenil si se v mrtvašnico, zunaj pa te kličejo vsi zvonovi! Ali ne bi bil greh, če bi izgubil človek le en sam trenotek te lepote? Duša, saj je ustvarjena za tvoje oči ... in te tvoje oči jo ustvarijo vsak trenutek znova, vsak trenutek novo!

DOLINAR Blešči se mi ... ne oko ni več vajeno ne srce!

ZDRAVNIK Stoj, glej življenje v življenju! Tam ... zasvetilo se je v parku, tik ob jezeru! Zdaj se je izlila zarja na slamnik, na obraz, na belo bluzo ... kaj trepečeš?

DOLINAR Zapri!

ZDRAVNIK Kaj trepečeš, kaj pred življenjem? Ali ne poznaš tega obraza več, ali ga nisi tisočkrat poljubil? ... Z dlanjo si je zasenčila oči, spoznala te je, smehljaje te je pozdravila ...

DOLINAR Zapri!

ZDRAVNIK Zapri sam, zakleni, zagrni! Kaj čakaš? ... Vzdrami se, nevernik! Pozdravi jo veselo in vdano, svojo sveto odrešenico!

DOLINAR Kako bi jo pozdravil, jaz bolnik, o Bog, kako bi ji pogledal v tiste solnčne oči?

ZDRAVNIK Sam si jo klical v srcu, še zdaj jo kličeš! (Se okrene proti durim na levi.)

DOLINAR Ostani!

ZDRAVNIK Otrok pomladi, ne uideš ji! (Odide na levo; na verando stopi Milena v svetli spomladanski obleki.)

MILENA (vsa vesela in živahna). Pozdravljen! ... Vsaj roko mi daj! Kaj s pustim obrazom, kaj brez besed sprejemaš svoje goste?

DOLINAR Milena!

MILENA Prisrčno zahvaljen, da imena še nisi pozabil!

DOLINAR Milena, sedi, poslušaj ... vse boš spoznala ... brez grenkobe, brez žale misli ... si bova pogledala v oči in v srce ...

MILENA Ne, ne ... ne zato ... saj nisem prišla v goste, da bi mi povezal šopek milih besed ter ga s solzami poškropil! Čisto brez srda sem prišla k tebi ... »brez grenkobe in brez žale misli«, kakor si rekel. Ali vendar sem vedela ... videla sem te, kako boš stal pred menoj, slišala sem te, kako boš govoril z menoj. In smejala sem se ... ves čas, že od parka sem se mi je tako smejalo vse od glave do nog, da sem se morala obrniti v stran, če je kdo šel mimo. Od jeseni te nisem videla ... to se pravi ... nisem te videla iz obličja v obličje ... ali videla sem te v spominu, nenadoma sem te ugledala v spominu, ali na izprehodu, ali v družbi, ali v cerkvi in smejala sem se, smejala, dragi, nikar ne zameri ... v cerkvi sem si tiščala robec na usta ...

DOLINAR Ne tako ... Milena, Milena ...

MILENA (sede, vzame rože iz vaze in se igra z njimi). Kako prisrčno veselje si mi napravil s tistim pismom ... zahvaljen, dragi! Besede so bile prijetne, lepe, dišeče, kakor rdeči nageljni na oknu ... dolgčas mi je bilo takrat, zdrava nisem bila, in tako mi je bilo tvoje pismo zdravilo in tolažba ... Ali še veš, kako si se lani jezil zaradi tistega ubogega fanta; slepar si mu rekel in lažnivec in tat, samo zato, ker je bil spletel svoji devici nekaj lepih besed, nazadnje pa je te lepe besede s še lepšimi preklical ... Ko sem brala tvoje ganljivo pismo, sem se spomnila nanj — kaj nisi čutil, da si prepisaval, čisto, od besede do besede prepisaval?

DOLINAR Prepisaval?

MILENA Do besede!... Ali pa je morda za take stvari že od vekomaj eno samo pismo ... tako kakor fraze na vizitkah: pour prendre congé ...

DOLINAR (stopi k nji). Milena, čuj me! Ne tega smeha, ne teh besed! Hotel sem govoriti s teboj, hrepenel sem po tebi. Ali drugače sem hotel govoriti s teboj — prisrčno, brez laži ... Milena, saj je laž ta smeh! Le na ustnih je, v srcu ga ni!

MILENA (nekoliko resnejše, še zmirom s smehom na ustnicah). Kako si govoril, dragi, o čem? O laži, ki je le v besedi, na ustnih — v srcu ne?

DOLINAR Ne zameri, ne zameri ... ah, kako meriš besede, moj jezik pa je neroden! Saj vse, kar sem storil in kar sem govoril — saj ni bilo tako, kakor sem povedal, tudi ne tako, kakor ti misliš in kakor mi očitaš s tem prešernim zasmehom ... Morda bi vse lahko razodel z eno samo prisrčno besedo namesto s stoterimi praznimi; ali ni je bilo, ni je tiste besede ... Žalil sem te, osramotil sem se pred teboj, opljuval se sam. Če se ti zdi potrebno, da te na kolenih prosim milosti — ukaži! Ali razumeti moraš, kar ti z besedo nisem povedal, nisem mogel in nikoli ne bom mogel povedati! In ti razumeš — v očeh ti je zapisano, da si vse razumela že od začetka. Zato ni resničen tvoj smeh ... in ni pravičen.

MILENA (vstane). Moj Bog, prijatelj, kaj ne veš, da si me žalil vdrugič, zdaj, prav zdaj, s temi solznimi besedami? Ali greh je moj, ne tvoj, zato ker ti nisem takoj povedala, da nisem prišla zaradi spominov in solz ... (Vstane in se ozre po izbi.) Pokaži mi jo, da jo vidim in objamem! Kjé je? Čemu jo skrivaš, kakor kraljično v zidan grad?

DOLINAR Kje? Kdo?

MILENA Hrepenenje, ki je bilo v prejšnjem življenju, v daljnem, na tem kolovozu pozabljenem in ki je pozdravilo nenadoma, zaklicalo sredi noči, iznad zvezd ... ali tako; prelepe besede so bile, skoraj pesem ... Ah, ne zameri, saj veš, da sem zmirom rada imela pesmarice; celo album imam, ti sam si mi pisal vanj ... Zakaj me gledaš tako temno? Čisto kalne so tvoje oči ... Daj mi roko, bodi prijazen — govoriva pametno in veselo, kakor v tistih časih, na kolovozu, ko še ni bilo hrepenenja ... Saj je morda res nespameten ta moj smeh, celo pregrešen je morda, kakor da bi se smejala v mrtvašnici. Ali kdo bi se prerekal z voljo božjo? Drugim je dano vzdihovanje, meni smeh ... Ne prerekam se čisto nič; tudi bolečini bi se smejala in smrti; kadar se človek zasmeje, mu je prav tako, kakor da bi stal za sto klafter nad samim seboj in nad svojim življenjem. Ako bi se bil ti zasmejal, ko si napisal prvo besedo pisma, bi ne bil napisal nobene besede več. Prišel bi bil k meni in bi rekel: »Zbogom, jaz sem pesnik, hrepenenje me je obsenčilo, lepa Vida me kliče!« Brez vsega hudega bi ti bila odgovorila: »Zbogom, pa kaj piši, kako je tam na španskem svetu!«

DOLINAR Ne razumem — le toliko razumem, da si vse spoznala in da si pravičen sodnik.

MILENA (se ozre v stran, govori tišje). Ko sem šla skozi park, še nisem vedela, da sem se napotila k tebi. Pogledala sem se v jezero, ki je mirno kakor nebo, in sem se videla čisto jasno, bolj jasno nego v ogledalu; kakor da bi bil globoko doli na dnu nekdo drug, ki mi gleda v obraz in se mi smehlja. Prav nič bridkosti ni bilo v tistih očeh — gledale so široko odprte in so smehljaje molčale. Takrat sem se spomnila nate; ali ne — le moj korak se je spomnil ...

DOLINAR (se ji približa). Zato si se spomnila ... zato se je spomnil tvoj korak, ker sva stala nekoč obadva kraj jezera, ob pozni jeseni je bilo, v oktobru; jezero se je narahlo zibalo; tvoj obraz se je zasvetil razločno, pa je spet utonil in se je spet prikazal. Prijela sva se za roko in sva šla hitro dalje; kakor da se je živ človek smehljaje potapljal in se ni mogel utopiti — tako je bilo.

MILENA In ko se je spomnil moj korak, sem stopila v solnce in sem te ugledala na verandi; pozdravila sem te — le moja roka te je pozdravila, kakor je bila vajena. Odzdravil mi nisi.

DOLINAR Moje srce ti je odzdravilo, kakor je bilo vajeno ...

MILENA (se okrene in sede; živahnejše). Ko sem stopila na prvo stopnico, me je bilo sram. Ko sem stopila na drugo stopnico, sem pomislila: »Zakaj bi prijatelj ne šel k prijatelju, sosed k sosedu?« Na tretji stopnici pa sem rekla: »Zakaj bi kristjan ne šel k bolniku, pa če k tujcu in sovražniku?« Vedela sem, da si hudo bolan, in željna sem bila, da bi videla iz obličja v obličje to tvojo sladko bolezen ... Le z verande sem jo videla nekoč, pozno v mraku, od daleč; takoj je senca utonila v sence, kakor da se je bila preplašila mojih živih oči. O te nesrečne moje oči — ne morejo gledati senc in tudi sence jih ne marajo! — Kako si rekel nekoč, ko sva hodila po polju, v vročem poletju, — vse je gorelo in sijalo, nebo in zrak in zemlja —

DOLINAR (omamljen, skoraj jecljaje). Otrok svetlobe, luč iz nebes —

MILENA Ne maram senc, ne trohnobe, ne molka, ne žalosti, ne vzdihovanja! Kaj ni najlepše, z očmi, z ustmi, z vsem telesom sesati vase luč, ki je je toliko na tem svetu, da je človek nikoli ne popije, ne more popiti? Povsod je luč, povsod samo živo življenje, kamor se ozrem; ali pa so moje oči tako ustvarjene. Čudim se in strah me je, kadar vidim človeka, ki strmi v tla in je bled. Kakor da bi hodila pomlad po deželi s polnim kelihom samih sladkosti, pa bi se ljudje zlovoljni ozirali v stran: »Pusti me, ne maram! Pelina mi daj!« — Ali vendar sem časih pomislila: »Kaj je za tistim črnim zagrinjalom, ki jih toliko vzdihuje tam zadaj?« In zaželelo se mi je, da bi ga odgrnila narahlo, prav narahlo, da bi pogledala in zbežala. Zdaj sem pogledala, pa sem videla, Bog se usmili, samo starost in bolezen in smrt. Če je to vsa sladkost hrepenenja — nebesa, ne dajte mi ga!

DOLINAR Meni so ga dala v obili in preobili meri!

MILENA Kako lepo si vzdihnil! Tudi zate je premočna ta pijača; izpraznil si merico, pa si že slab in bolan ... (Vstane.) Nikar ne zameri in ne misli, da sem te prišla žalit; saj veš, da so moje besede kakor veter — človek se prime za klobuk in gre dalje in se ne zmeni. Tudi ti tako stori! Daj mi roko, ne huduj se in reci, da se ti je sanjalo!

DOLINAR Zdaj si tukaj, zdaj te ne izpustim, dokler ne boš vsega razumela in vsega oprostila.

MILENA Kaj bi še razumela in še oprostila? Vse sem razumela, sam si rekel; in kje je tisti greh, da bi ga oprostila? Zaradi greha se nisi skrival pred menoj. Bolan si bil. Ne greha, bolezni te je bilo sram ... Časih se mi je zdelo, da te slišim — tvoje misli so trkale na moje okno. (Stojita čisto blizu drug ob drugem, govorita mehko, mirno, kakor iz sanj.)

DOLINAR Vsako noč, Milena!

MILENA Ker so bile tako vajene. Ali se spominjaš, kako sva časih ugenila do ure, prav do minute sva izračunala, kako lepo so se najine misli srečale sredi pota.

DOLINAR Ti si uganila, s katero besedo sem te od daleč pozdravil.

MILENA Ti si uganil, katero bluzo sem imela in kakšno cvetico v laseh.

DOLINAR Vse je kakor zdavna, zdavna gorka luč, za vekomaj ugasla. Kakor zadnja pomlad. Kakor mladost, ki je bila in je ne bo nikoli, nikoli več ...

MILENA (Gre proti verandi; s spremenjenim, skoraj hladnim glasom). Kedaj bo poroka?

DOLINAR Ostani! Glej ... k bolniku si prišla — ozdravi ga, bolnika! K prijatelju si prišla — daj mu roko, prijatelju, daj mu zvest pogled!

MILENA Na, prijatelj, roko in zvest pogled! (Stopi tik predenj, poljubi ga na ustna ter izgine na verando.)

DOLINAR Milena! Milena!

Od desne pride počasi in tiho VIDA, v temen plašč ogrnjena in se ozre smehljaje proti verandi.

VIDA Ne kliči je — še nocoj se povrne!

DOLINAR (z verande; ves v omotici). Vida — sanjalo se mi je, da sem videl svojo mladost.

VIDA (smehljaje, blago). Našel si jo, okleni se je, objemi jo trdno, ne izpusti je več! ... Zanesi, prizanesi — glej, moje oči so čiste in vesele, komaj da se poznajo še solze na licih; in lica niso več upala, ne več bleda, glej! Le zaradi tebe je še žalostno moje srce, kmalu, še nocoj ta večer, bo zavriskalo in zapelo ... Ti utrujeni, ubogi, koliko si trpel; zaradi mene, ti ubogi! Ne misli več — pogladi se preko čela, poglej veselo in reci, da so bile puste in težke sanje! (Obadva stojita pred verando, od večerne zarje obžarjena.)

DOLINAR Da so bile sanje! Da je bilo! Vida! Kaj nisi več, kakor si bila, kaj nisem več tisti, kakor sem bil? Kaj se je zgodilo od jutra do večera, da se je čas razmaknil za leto dni in da je že davna preteklost, kar je bila komaj sedanjost? Vida! Gledaš me tiho in tuje, kakor od onkraj življenja — če bi te ne ljubil, bi se te bal!

VIDA Še nocoj hoš vedel, da so bile puste in težke sanje, in vztrepetal boš ob spominu. Komaj si ugledal spomladansko solnce, so že veselejše tvoje oči, so lica že toplejša, prej tako bleda ... Zasanjalo se ti je le za eno samo noč, za tisto lepo noč ... in komaj si me ljubil, je bilo že trpljenje v tvojem srcu, je bila bolezen v tvoj ih očeh ... O ti ubogi, ti otrok solnca in pomladi, kako sem bila žalostna zaradi tebe! Kod si, hodil, kam si se izgubil? ... Zdaj pa misli, da sanj ni več, da je veselo jutro, polno luči in pesmi ... in da nikoli ni bilo tiste noči, in da nikoli ni bilo mene, da je bila pravljica, iz vročice rojena, v bolezni izmišljena ... ali da je bila senca, ki hušne čez pot: človek postane, se ozre plah, nato gre prepevaje dalje ...

DOLINAR O Vida — kje si, kam si se mi izgubila, kam si ušla brez slovesa? Pred teboj stojim, pa se mi zdi, da si daleč onkraj morja, visoko onkraj zvezd! Tvoj obraz vidim, tvoje roke bi lahko otipal, tvoje besede slišim, torej si pred menoj, v moji hiši, v tej izbi! Ali vse mi je, da sem videl ta obraz pred zdavnimi leti, v daljno daljnem kraju, da se komaj še spominjam nanj; in da sem slišal tvoj glas ali v sanjah, ali v otroških letih; ne poznam več besed, komaj še melodijo ... Reci, da si še pri meni, veselo besedo reci, veselo me poglej, nasmej se ... in če je tvoja ljubezen trpljenje, daj mi trpljenja vrhano mero!

VIDA O dragi, kako bi na pot z menoj, ko tej poti nikoli ni konca? Zahrepenelo se mi je, da bi videla, kakšno je življenje v solncu. Luč je in radost, bajka in paradiž. Meni pa se je v solncu preveč bleščalo, ob veseli pesmi je bilo žalostno moje srce, žalostno od hrepenenja, ki ne ve ne kod, ne kam ... o, tako žalostno, da sem jokala, prejokala vso vročo, pusto noč, ves dolgi, svetli dan ... Paradiž ni moj dom, pot je moj dom ... Če bi hrepenenja ne bilo v mojem srcu, bi umrlo to srce; v paradižu samem bi umrlo ... Kako bi z menoj, kam bi z menoj? Otrok pomladi in paradiža — ob mojem poljubu so ti ustnice obledele, v mojem objemu ti je srce zbolelo ...

DOLINAR Da bi umrlo, Vida, v tvojem objemu!

VIDA Iz sanj si govoril, iz puste noči; zdaj pa je že blizu tvoje veselo jutro, blizu tvoj svatovski dan! ... Tudi moje jutro je blizu .. vsako noč, vso noč sem ga klicala s solzami, da bi potrkalo na okno ... pa se je sinoči oglasilo, oznanilo je ... Zakaj nisi vesel, kakor sem jaz vesela, ko nama je zasijalo jutro, tebi od vzhoda, meni od zahoda?

DOLINAR Tudi ti, Vida, tudi ti si bolna, tudi ti govoriš iz sanj! Kaj nisi pri meni, kaj nisi moja? Ne moja na vekomaj? Mrak je zdaj, kako bi na pot, kam?

VIDA Jutro je ... Glej, tam je solnce, v parku, na beli cesti ... tam, glej, tam ... pokliči jo!

DOLINAR Usmili se!

VIDA Pokliči jo!... Poklical si jo v svojem srcu, slišala te je v svojem srcu ...

DOLINAR Vida! Vida!

VIDA Daj mi roko za slovo, da jo poljubim za tvojo blagost in za tvoje trpljenje! (Skloni se in mu poljubi roko).

DOLINAR Ne ti! Ne ti!

VIDA In če se v sanjah kdaj spomniš name, se bodo pozdravile najine sanje — za tisto svetlo noč!

SLUžKINJA (od leve). Voz je pod verando! (Odide).

DOLINAR Ne, Vida, ne! V svojih rokah te ogrejem, s poljubi te ozdravim ...

VIDA Ne kliči smrti!

DIONIZOV GLAS (pod verando). Vida!

VIDA Čuj — moje jutro, moje zlato jutro!

DIONIZ (na verandi). Vida! Vida!

DOLINAR (jo prime za obedve roki). Ne izpustim te!

DIONIZ (prihiti truden in zasopel in poklekne pred njo). Dolga je bila pot, vso noč, ves dan, o Vida ... Zakaj si šla od nas, brez slovesa od nas vdanih? ... Angel božji mi je kazal pot; našel sem te in nikoli več te ne izpustim, nikoli več! ...

VIDA Glej, to je moje jutro, je moje življenje! — Vstani, ti ubogi, srčno dragi! — Daj mu kozarec vina, trudnemu popotniku! Dolga je še najina pot, vso noč, ves dan ... in do konca dni! (Gre na levo k mizi in natoči vina). Pij do dna, da bodo rdeča tvoja objokana lica, ti od vseh najbolj vdani — najbolj ubogi!

DIONIZ Daj mi roko zdaj, da se te oklenem trdno, da te ne izpustim nikoli več!

VIDA (Dolinarju). Odpri na stežaj vse duri in vsa okna, da bodo sijala vsa solnca v ta tvoj solnčni hram: glej, tvoje jutro! Vzdrami se, vesel ga po zdravi — sanje so bile!

MILENA (z verande s hitrimi koraki proti Dolinarju), VIDAin DIONIZ (odideta preko verande.)

DOLINAR Vida!

MILENA (mu pokrije oči z rokami). Sanje so bile! Ne kliči je, ne glej za njo! (Mu odkrije oči). Kje je? Ni je — nikoli je ni bilo, sanje so bile!

DOLINAR (tiho). Sanje!

MILENA (z veselim smehom). Sanje! Le eno kratko noč, le en kratek dan se ti je sanjalo, da nisi moj; in ko si se vzdramil, si bil ves bolan in objokan ... Poglej mi v oči, nasmehni se, naglas se zasmej!

DOLINAR (truden). Bolan sem, Milena!

ZDRAVNIK (od leve; gre mimo nju in pozvoni; služkinja pride). Prinesite vina, močnega! (Služkinja odide.) Pozabiti je treba, da je bil živ človek eno noč med blodnimi sencami!

MILENA Ozdravila te bom, s poljubi in s smehom in s pesmijo te bom ozdravila! ...

DIONIZOV GLAS (izpod verande, ugaša v daljavi). Naprej, Vida, naprej! Do zvezd ... do zvezd! ...





III


Scena kakor v prvem aktu. — V ozadju na divanu sloni na visokem vzglavju POLJANEC. Za mizo JAKOB MRVA in dvoje študentov. Sveča na mizi.

POLJANEC Prisedite bliže; komaj še, da vas vidim, da vas poznam ... Vaše glasove slišim, ali govorite mi kakor iz daljave — kakor da ležim globoko v zemlji in vi stojite ob gomili in šepečete molitve ... Ali imate še čaja?

MRVA Hladen je.

POLJANEC Reci materi ... ali pa sam pristavi. Kako smo sedeli za mizo pozno v noč in poslušali, ko nam je pravila tihe bajke voda v samovarju. Vse smo razumeli, starodavne lepe bajke so bile v srcih. Kedaj je bilo — ali je bilo pred tisoč leti, ali je bilo sinoči? Kakor da je vse, od začetka do konca, en sam trenotek — blisk plane iz oblaka v oblak, preteklost v prihodnost ... Ali si še tukaj, brat? Ne vidim te.

MRVA Še sem pri tebi.

POLJANEC Glas poznam.

MRVA Ali zdaj ne štejem več ur, štejem že minute, ko pojdem na pot tudi jaz. In vesel sem, kakor si ti vesel. Nikoli ni bilo tako čisto in mirno to moje grešno srce; kakor da bi se napravljal k veliki maši ali na svatbo ... Žalosti je bilo veliko, trpljenja še več, ali vse to je le kelih za poslednje veselje.

POLJANEC Ali si ti govoril?

MRVA Jaz.

POLJANEC Zdelo se mi je, da sem govoril sam ... Ustna so mi suha, daj mi čaja. (Študent vstane in gre na desno). Od testá so mi roke, ne ubogajo; drži skodelico ... (Od desne mati, za njo študent).

MRVA Še pristavite!

POLJANEC Ali ste vi, mati?

MATI Odeni se, ubožec, ves si pôten! (Popravi mu vzglavje.) Vprašala bi, ker je treba ... ali bi šla po duhovnika?

POLJANEC Koga sem žalil, mati?

MATI Bog ti bo usmiljen zaradi trpljenja.

MRVA To odnesite, vse je že mlačno; in brž pristavite! (Mati na desno).

POLJANEC Jaz pa mislim, da je pred menoj še tisoč let življenja in da ga je bilo že tisoč let. Kakor da bi stal na visoki gori, v solncu ves — in vse naokoli vesoljnost, večnost, jaz sam večen. Tal ni pod nogami, telesa ni. Tako pač gledajo duše iz nebes na grobove ... O brat, in hrepenenja ni več, vse je dopolnjeno ... Rad bi slišal vaše glasove, bratje; kaj ljubega mi povejte; besed ne bom razumel, predaljni ste mi; ali v glasu je ljubezen, ne v besedi ... Kaj prepeva zunaj?

MRVA Veter je; spomladnji pozdrav od onkraj morja.

ŠTUDENT (bere z lista, ki ga je vzel z mize).

Kam, o kam je šla moja mladost?

Ni je bilo!

Moje življenje, kam je šlo?

Iz mraka se v mrak je prelilo!



Tam za vodami, tam za gorami

dom je moj!

Ali gorjé, vodé in goré

romajo pred menoj!



Hrepenenje, ti zvezda na nebu —

kam, odkod?

Tisočkrat tisoč let, brez miru, brez doma

bóči se tvoja pot!



POLJANEC Čigav glas je bil?

MRVA Tvoj glas.

POLJANEC Zdelo se mi je, da govori moje srce samo sebi.

ŠTUDENT (bere).

Fant je videl rožo čudotvorno,

v sanjah jo je videl daljnožarko —

vzdramil se je in je šel na pot.



Vse po stezah, po širokih cestah,

preko polja, po visokih klancih;

hrepenenje mu je pot kazalo —

čarodejka, tiha bela vešča

je krščansko romala pred njim.



Ali je minilo eno leto,

ali je minilo tisočletje —

oslepele so oči, noge so

ob kantonih že omahovale;

ne trpljenja več in ne bridkosti,

hrepenenje samo je ostalo,

božji plamen šel je skozi noč.



Zgrudil se je ob cesarski cesti,

daj počitka, Bog, o daj mi sanj!

In nebesa dala so mu sanje.



Ali je minilo eno leto,

ali je minilo tisočletje?

Fant je videl rožo čudotvorno,

v sanjah jo je videl daljnožarko;

vzdramil se je in je šel na pot ...



POLJANEC Čegav glas je bil?

MRVA Tvoj glas.

POLJANEC Ali ste vsi pri meni, bratje? Kje je Dioniz, moj mali?

MRVA

Fant je videl rožo čudotvorno,

v sanjah jo je videl daljnožarko,

vzdramil se je in je šel na pot.



POLJANEC On jo bo našel, on med nami vsemi, ker so vedra njegova lica in ker so čiste njegove oči. O bratje, z vedrim licem, s čistim očesom na pot ... roka božja bo odprla srce in v srcu bo roža čudotvorna ... Ali dodeljena bo tudi meni, bratje, tudi nam vsem, ki smo jo verno iskali in je nismo spoznali. Zaradi trpljenja nam bo dodeljena ob poslednji uri. Kar smo trpeli, ni izgubljeno. Slabi smo bili in plahi, razjedeni od trepetajočega hrepenenja. Ali izgubljen ni noben samoten vzdih, tudi solza slabotnega ni izgubljena. S trpljenjem in smrtjo bomo pognojili to lepo zemljo, da bo vzklilo novo življenje ... Ali si še pri meni, brat, ali me čuješ? Ali govore moja ustna, ali govori le moje srce?

MRVA Čujem te, brat!

POLJANEC In zdi se mi, da nisi ti sam pri meni, da vas ni le troje, da vas je tisoč — koliko vas je, bratje, moji trpeči? Iz stoletja v stoletje — dolga procesija, nepregledna. Ne bojte se, ne vzdihujte — Bog vas je videl, videl je vaše hrepenenje in vaše trpljenje. Blizu je ura vstajenja in poveličanja, blizu je ura, ko se bo nagnila k tem ustnim roža čudotvorna ... Tako lahko mi je, tako lahko ... Ali ni zaklical Dioniz, moj mali?

MRVA Ni ga še.

POLJANEC Kaj odlaša? Koliko je, da se je napotil?

MRVA Tri dni in tri noči.

POLJANEC Mislil sem, da je tisoč let ... Ali če bi bilo tisočkrat tisoč let — te oči ne bodo umrle, dokler ga ne ugledajo. In tudi njo bodo videle te vesele oči ... brat, od srca sem jo ljubil!

MRVA Tudi jaz sem jo ljubil.

POLJANEC Ali ne čuješ njenih korakov? Jaz jih čujem ... daleč iz daljave ... tiho zvone, kakor zlati šolni na srebrni cesti. Še nocoj pride, moje srce ne laže ... Ali je že pozno v noči?

MRVA Blizu je deveta — moja ura. Ob devetih pojdem na pot.

POLJANEC Kam pojdeš?

MRVA S teboj, brat.

POLJANEC Pokaži mi od blizu svoj obraz ... od blizu mi poglej v oči ... Blagoslovljen, ti ubogi, najubožnejši med nami — veliko je tvoje trpljenje!

MRVA Ni več trpljenja ... Zdi se mi, da drži pot na vrt, pod cvetoče jablani. Tam bom legel in bom spal in bom sanjal o tistem življenju, ki mi ni bilo dodeljeno ... (Mati je bila prinesla čaja ter je odšla; Mrva nalije skodelico in jo ponudi Poljancu.)

POLJANEC Veš, kaj mislim? Kako se bova vesela pozdravila na poti, kako bova gledala z žarečimi očmi na cesto, koder sva hodila ...

MRVA Kakor gledajo duše na grobove.

POLJANEC Ne na grobove, brat! Vrt prostran bo tam, v solncu šumeč; nič več solza, nič več trpljenja; ne več hrepenenja nas bolnikov iz mraka v mrak — veselo hrepenenje iz luči v luč, iz pomladi v pomlad ... O srečni vi, blagoslovljeni, mladi bratje — v solnce drži vaša pot ... lahko in hitro pojde korak mimo grobov, vesela usta bodo prepevala našo temno pesem ... Kakor da mi v lica diha vroča kri ... kdo je še pri, meni?

ŠTUDENT Pri tebi sem.

DRUGI ŠTUDENT Pri tebi.

POLJANEC Mladi glasovi, nedolžni, pogumni ... vaše oči bodo nekoč obsolnčile ta dom mraka in trpljenja ... blagoslovljeni!... Tako sladko mi je, brat! Zidovi so se razmeknili, ti črni zidovi; v daljavo, v sam paradiž gleda moje oko ... Po beli cesti prihajata, roko v roki, tako lepa, tako mlada, zvezde v srcu in v očeh ... Daj, da vstanem, da jima pojdem naproti!

MRVA Kmalu, o brat, boš vstal, kmalu jima pojdeš naproti!

DAMJAN (od ozadja; s potno palico in culo). Pa zbogom, prijatelji! Dajte mi roko vsi ... Ura je prišla; če bi bil ob zid priklenjen, ali na križ prikovan — od zida bi se odtrgal in s križa bi stopil, če bi me poklicalo od onkraj morja.

MRVA Ob tej uri, Damjan?

DAMJAN Ura je ura! Kri je kakor smrt — ukaže, pa je treba ubogati, če opoldne ali opolnoči.

MRVA Ne prideš!

DAMJAN Ni zato, če pridem ali ne pridem. Človek gre, da gre. In če bi prišel ... kaj? ... bi se pač vrnil. Nocoj me je poklicalo od one strani, tam bi me od te strani poklicalo. Človek, ubogaj, kakor ukazuje ta čudežna kri!

MRVA Kakor ukazuje smrt.

DAMJAN Ali smrt. Kam pa ti greš, prijatelj, kam greš ti? Kam drugače nego v smrt? Napravi se po kateri poti koli, na koncu je grob.

POLJANEC Vstajenje in poveličanje.

DAMJAN Vmes je črn most in treba je čez ta most ... In dozdeva se mi vse, da ni več daleč do mostu. Kakor je božja volja! ... (Poljancu). Daj mi roko, tovariš popotni!

POLJANEC Ne vzdignem je več, glej! In vendar je pot še tako dolga, dolga pred menoj; in vendar bo tako lahek moj korak.

DAMJAN Tako je — z lahko nogo na pot in brez hude misli!

POLJANEC Roka se ti trese.

DAMJAN Ledena je tvoja.

POLJANEC Kaj bi si roko dajala? Kmalu se bova srečala.

DAMJAN Daj Bog!

MRVA Kmalu tudi midva!

DAMJAN Kakor je volja božja, bratje, kakor je volja božja! Človeka pokliče spomin, od onkraj mosta mu dá znamenje; vstani in popotno palico v roko! Zadnjič se mi je sanjalo, starcu, o tisti lepi španski kraljični ... o mladosti, bratje, se mi je sanjalo in kri popotniška je rekla: pojdi! Da bi le noge tako okorne ne bile — kakor da nosim na plečih tisoč let.

MRVA Siv in star si, trudni popotnik!

DAMJAN Ne starejši od tebe, brat, ne starejši! ... Bog vama daj srečno pot, daj jo vama in meni! (Odide v ozadje).

MRVA Tudi meni je ura bíla, poklicalo me je razločno, že je na okno potrkalo.

POLJANEC Kako ti je v srcu?

MRVA Strah me je kakor zaljubljenca, ki trepeče in prebledeva od prevelike radosti. Rekel si, da sem najubožnejši med ubogimi. Najubožnejšemu največje bogastvo, najbolj milosti vrednemu največ milosti! Svatovsko je moje veselje.

POLJANEC Tudi meni sije nebeško solnce skozi vse te črne zidove. Samo še korak, pa stopiva v svatovski hram s svatovskilm srcem. Daj mi roko, brez grenkega slovesa.

MRVA Brez besed! (Da mu roko; tudi študenta vstaneta in stopita k njemu).

POLJANEC Tudi vidva, mladiča, golobiča! Blagoslovljena vama solnčna pot v spomladanje vrtove, na visoke planine ... iz luči v luč! Ali sladak in rodoviten bo v srcih spomin na ta črni dom hrepenenja ...

MRVA (študentu). Pokliči mater! (Študent na desno). Zbogom, brat, za eno kratko uro!

POLJANEC Zbogom, za kratko minuto! (Mrva odide s študentoma; od desne mati).

MATI Ali si sam ostal, ubožec? Lepo zaspi, lepo sanjaj! (Sede k postelji).

POLJANEC Kmalu bom sanjal, mati, kmalu! Lepe dolge sanje. Že so mi oči vse trudne, trepalnice težke. Rad bi že spal, ali treba je čakati; dočakati moram, kar mi je obljubljeno ... Hiti, zlata zvezda po srebrnem loku, da bo vse dopolnjeno! ... Ali ne prihajata po stopnicah, ali ni že potrkalo na duri?

MATI Upihnila bom svečo, ubožec, da boš mirno spal. Truden si.

POLJANEC Upihnite svečo, saj je solnca preveč! ... Ali ste pri meni, mati?

MATI Sanjaj! Tudi jaz sem trudna ...

POLJANEC (tišje, kakor za zagrinjalom). Pozdravljena mi, roža čudotvorna, ti zvezda moja, moje hrepenenje ... nagni še k meni, popotniku ... Nič več trpljenja, nič več bridkosti ... pozdravljena, pomlad ti večna ... O mati, dajte mi roko, da vstanem, da pojdem na to svetlo pot! ... Dajte mi svatovsko oblačilo! ...

(Oder je že ob zadnjih besedah zmirom svetlejši, kakor da se razmikajo zidovi; iz ozadja, od leve in desne prihajajo svatovski gostje, sence najprej za zastorom, nato jasni, od luči obžarjeni; Poljanec jih sprejema v svatovski suknji, rožo v gumbnici.)

POLJANEC Pozdravljeni! Težko, oj težko sem vas čakal! Kod ste hodili, kje ste se mudili? Kje sta ženin in nevesta? Kje je Dioniz, moj mali? Kje je Vida, moja roža? ... Odprite duri nastežaj! (Iz ozadja Dioniz in Vida, ženin in nevesta, roko v roki, obadva ovenčana.)

POLJANEC (jima hiti naproti). O brat, o sestra, čakal sem vaju v trpljenju in veri ... o, pač sto let in tisoč let!

DIONIZ Brat, zdaj je vse dopolnjeno!

VIDA Vse pozabljeno!

DIONIZ Dolga je bila pot, trda in strma!

VIDA Dolga je bila noč, temna in strašna!

POLJANEC Vse je dopolnjeno, vse pozabljeno! (Poljubi Vido in Dioniza.) Zdaj drži široka bela cesta v večno pomlad!

DIONIZ Ti pojdeš z nama!

POLJANEC Ne sam! Glej — ali jih ni tisoč in tisočkrat tisoč? Vsi pojdejo z nami, vsi, ki so pili bridkost hrepenenja! ... Gostje, svatje, ali ne vidite, da je miza pogrnjena? Mati, ali ste skrbeli tudi za vino?

MATI Na mizi je vino!

VIDA Mati, oj mati, pozdravljeni od srca!

POLJANEC Ah, kako so od sreče neumne in motne moje oči! ... Vidva lepa, mlada, ali vesta, kaj se mi je sanjalo, ko vaju tako dolgo ni bilo? Sanjalo se mi je, da sta šla po svoji svetli poti kar brez mene, da sem ležal v pustem kraju, med črnimi zidovi, čisto sam v svoji bridkosti, in da sem poslušal iz daljave žalostne glasove, vzdihovanje blodnih duš ... Ali upanje je svetilo v srcu, ni ugasnilo ...

VIDA Ne kliči spominov, teh žalostnih ... Zdaj je jutro, kje so tvoje sanje?

DIONIZ Zdaj je dan — in večera nikoli več!

POLJANEC Nikoli več! ... Omamljeno mi je srce od samih rož, od same pomladi! Glejta, v tistih dolgih hudih sanjah se mi je zaželelo, da bi imel eno samo rožo, da bi jo držal v roki, pritisnil jo k ustnicam ...

VIDA In Bog te je slišal.

DIONIZ Moje oči iščejo, ne najdejo. Kje so tvoji bratje v trpljenju? Ne okusim vina, dokler jih ne pozdravim!

POLJANEC Naproti sta ti šla — kako sta pot izgrešila, kam sta se izgubila?

MRVA (iz ozadja). Pozdravljeni, svatje!

VSI Pozdravljen!

MRVA Pozdravljena, ženin in nevesta! Oj nevesta, nevestica, prisrčno ljubljena, nikar ne zameri, da sem odlašal! Ni bil tako lahek in poskočen korak čez črni most! In nekoliko zamude je bilo, da sem se odrešil svoje pretesne ovratnice ... kako bi z njo med svate?

POLJANEC Res bi se ne spodobilo.

MRVA Sanjalo se mi je namreč, da je v moji izbi visela od stropa dolga vrv, na vrvi pa je bila zanka ... čudne sanje; pred tisoč leti je bilo!

DIONIZ Črne sanje, naj jih solnce popije!

DAMJAN (iz ozadja). Pozdravljeni, svatje! Ne zamerite, stare in trudne so bile noge, komaj so prestopile črni most. In tudi izgubil sem se bil, blodil sem, da se Bog usmili ... Ali vse to je bilo pred tisoč leti!

DIONIZ Pred tisoč leti! (Vzdigne čašo.) Bratje, svatje! (Kozarci zazvene.)

DAMJAN Sanjalo se mi je namreč, da sem šel, šel, šel, kar po polju, kar med vodami, in da je bila strašna noč. Pa mi je legel na srce težak kamen in sem legel kar na polje in sem zaspal ...

DIONIZ Zdaj pa je jutro in večera nikoli več!

POLJANEC Oj nevesta, nevestica, daj da ti čisto v obraz pogledam, da ti pobožam te bele, tanke roke! Oj nevestica, kod si hodila, ko smo te v daljnih sanjah čakali tvoji verni?

VIDA V deželi sem bila, kjer ni ne bridkosti ne hrepenenja. Tam ne pijo veselja kakor žlahtno vino iz zlatega keliha bridkosti. Tam je začaran paradiž. Solnce sveti samo sebi, cvetje je okamnelo, pesmi so neme, beseda je mraz, od kamna so lica, roke ledene ... Oj dragi, strah me je bilo!

DIONIZ Bratje, v solnce, na spomladansko polje! Tam je prostora za naš svatovski ples, od gore do gore, od gore do morja ... tisoč nas je!

POLJANEC Tisočkrat tisoč! (Vse ozadje se počasi razmakne, žarka luč zasveti, prikaže se solnčno polje, čudovita spomladanska pokrajina, vsa v cvetju.)

VIDA Solnce sije, svate pozdravlja!

DIONIZ Ni okamnelo!

POLJANEC Iz noči je porojeno!

DIONIZ Ne mudite se, svatje, hitimo v pomlad! ... (Vsi odhajajo na polje; od daleč se oglasi vesela svatovska godba; izba se polagoma temni, ozadje se strne, črni zidovi se zožijo; glasba utihne; noč.)

POLJANEC (na postelji). Mati!

MATI (se vzdrami). Kdo je?

POLJANEC (šepetaje). Mati ... dajte mi rožo ... do ustnic mi jo dajte! ... Ali dali ste mi kamen na prsi ... o Bog, usmili se! (V ozadju se počasi duri odpro; Vida in Dioniz; obadva upognjena, prideta s trudnimi koraki).

DIONIZ (proseč). Mati, o, mati!

POLJANEC Bog, usmili se ... roko mi vzdigni, odpri mi oči ... Vida!

DIONIZ Luči! Luči! — Ni še prepozno, nisva omagala na poti, še te vidiva ... brat, dragi ... iskal sem jo in sem jo našel — glej! (Mati prižge svečo).

VIDA Dragi, ubogi, od srca ljubljeni! Ozri se na naju!

POLJANEC Zahvaljena, zahvaljena! ... Skloni se nižje, čisto blizu, ne vidim te ... Saj so že slepe moje oči, moja roka je od kamna ... Roko mi daj ... k ustnicam! (Vzpne se, pogleda jo smehljaje in omahne). Zahvaljena!

VIDA (poklekne in prime njegovo roko). Kam, o brat, kam? Kaj nisi hotel z menoj ... z menoj na lepšo pot? ... Vstani, pojdi, kakor si!

MATI (pokriža Poljanca). Najlepšo pot je šel!

VIDA (se oklene Poljanca krog vratu in ga poljubi).

PRVI AKT


V županovi krčmi, ki je opremljena, kakor so opremljene gosposke krčme na deželi. Na levi vhod iz veže, zadaj, za stopnico višje, duri v izbo, na desni okno. V ozadju: na levi velika peč s klopjó, na desni dolga miza.





Prvi prizor


Za mizo sedé rodoljubi iz doline šentflorjanske: notar, dacar, štacunar, cerkovnik, županja, ekspeditorica itd. Župan stoji. Vsi so ogorčeni in delajo hude obraze.

Županja Ampak taka reč!

Ekspeditorica Joj, taka reč!

Dacar Hudó čudna reč!

Župan Ti pa kar molči, gobezdalo dacarsko, ki sámo nisi nič boljše! ... Torej, ljudjé božji, tako in tako! Vse kaže in mnogotera znamenja pričajo, da se je prikradlo pohujšanje v dolino šentflorjansko. Tam si je postlalo, ob potoku, v tistem brlogu, ki je bil od nekdaj pribežališče vsega smradljivega. Pravi, da mu je Peter imé in da je umetnik. Že to je črno znamenje! Doline šentflorjanske ni blagoslovil Bog zato, da bi redila in pitala umetnike, tatove, razbojnike in druge postopače! Dolina šentflorjanska je živela brez umetnikov doslej, pa bo izhajala tudi poslej! Mi vemo, kar vemo: da je umetnost zakrpana suknja nečistosti in drugih nadlog!

Vsi (kimajo z žalostnimi obrazi).

Dacar (zacmoká.) Zdaj pa k ženski!

Župan (ga ošvrkne s hudim pogledom). Saj vém, nakáza, da v mislih prešuštvuješ! ... Naj bi že bil umetnik in postopač, ljubi moji — kmalu bi poginil, kakor je postava božja! (Sramežljivo in tišje.) Ampak ni sam!

Vsi (povesijo oči).

Županja Taka reč!

Ekspeditorica O, taka reč!

Dacar Hudó čudna reč!

Župan Zdaj pa nastane vprašanje, ljubi moji: kako bi se dolina šentflorjanska uprla pohujšanju? Sovražnik je blizu, je že za plotom! Nečistost se je spečala z umetnostjo in obadva sta napovedala hudo vojsko našim rodoljubnim in drugim čednostim. Kaj je zdaj naša dolžnost, ljubi moji? Zidajmo in popravimo trdnjavo, dokler je čas, zastrážimo okope, nabrusimo bridke sablje! Ne — o, ne! — duh tujinstva né bo skrunil naših svetinj! Podajmo si roké, prisezimo!

Dacar (vzdigne roko). Prisežem!

Župan Čemú pa ti vzdiguješ dolgo svojo roko, nečistost? Zadnji boš, ne prvi! ... Zato bi rekel in bi svétoval, da ustanovimo pri tej priči sveto družbo, tako rekoč telesno stražo doline šentflorjanske. In jo imenujmo »družbo različnih čednosti«! Na delo tedaj, ker resnobni so dnovi. (Séde.)

Štacunar Pa recimo, da bodi župan predsednik.

Vsi Župan bodi predsednik!

Dacar Kdo bo blagajnik?

Županja Ti že ne, motovilo pijano!

Notar (županu). Jaz bi pa le rad vedel, kakšna je tista ženska in kaj počenjata, ko sta samá v brlogu! Lažje bi človek govoril, če bi vedel kako in kaj.

Župan Pravijo, da je lepa.

Županja Kdo pravi?

Ekspeditorica Greh ni bil nikoli lep.

Župan Zato pa smo poslali učitelja Šviligoja ...

Dacar Zakaj njega?

Župan Vém, da bi te gnale tja skomine, nesnaga ... Poslali smo učitelja Šviligoja, ker je najbolj nedolžen; zato da prevoha in poizvé, kakšne so tiste nečistosti, ki jih uganja pohujšanje v brlogu ... Ták je vsake vojske začetek.

Štacunar Pa le morda ni bilo prav, da smo poslali učitelja Šviligoja. Nedolžen je že, ampak je treba tudi bistre pameti.

Cerkovnik Ne le pameti, tudi pobožnosti je treba. Trdna vera je sovražnik vsega pohujšanja.

Notar Ampak treba je tudi in še najbolj znanja v postavah in paragrafih! Kdo bi obsodil greh, če ne vé, kako bi sodil?

Županja Meni se zdi, da gre ženski beseda, kadar se govori o pohujšanju! Izkušena ženska vidi, kar je moškemu na vekomaj skrito.

Ekspeditorica Po mojih mislih pa bi bilo koristno, da ste poslali neizkušeno žensko: ona vidi, gleda — ne razume!

Dacar Torej pojdimo vsi!

Vsi (ogorčeni). Nesnaga!

Župan Ne samó nedolžen, tudi star je že učitelj Šviligoj. Kadar se povrne ter nam razodene skrivnosti tega greha, ki se je preválil v dolino šentflorjansko, ustanovimo družbo, kakor ukazujejo potreba, paragraf in postava!





Drugi prizor


Prejšnji; Učitelj Šviligoj pride in Zlodej za njim.

Vsi Kakšna je?

Dacar Kaj sta počela?

Županja (dacarju). Nesnaga! ... (Šviligoju.) Ampak, kaj sta počela?

Vsi Kaj sta počela?

Učitelj Kako bi pravil, rodoljubi, dragi moji, da bi ne zardel? Tako je bilo, da se Bogu usmili ...

Vsi Kako je bilo?

Dacar Takega bi bili tja poslali, ki imá jezik razvozlan.

Župan Še prezgodaj boš prišel do nečistih misli! ... Ti, učitelj Šviligoj, pa govóri!

Učitelj Najpoprej, ljubi moji, bi se mi zdelo ...

Županja Tak, kako je bilo? Kaj sta počela?

Učitelj Najpoprej, ne zamerite, da vam pokažem tega gospoda, ki je prišel z menoj. Pravi, da se piše Konkordat, da je s Francoskega in da je prišel študirat to našo dolino šentflorjansko, ki je znana in slavna po vsem svetu zaradi svojih rodoljubnih čednosti. Tam sem ga srečal na cesti in hudó je koprnel, da bi spoznal tako župana kakor županjo ter vse druge znamenite in zaslužne rodoljube!

Zlodej (se globoko prikloni).

Dacar Ampak šepa!

Župan Ti šepaš na duši in na vesti! ... Vaš služabnik sem, cenjeni Konkordat!

Županja (Šviligoju). Kako je bilo?

Ekspeditorica Tak povejte, povejte že!

Cerkovnik (voha po zrakù.) Zdi se mi, da je zasmrdelo.

Dacar Po tvojih grehih, cerkovnik!

Župan (voha). Tudi meni se zdi, da je zasmrdelo! Po žveplu in grehu zasmrdelo! Dacar, kaj si naredil?

Dacar (ogorčen). Jaz nič, nocoj nič!

Notar Tam je bil učitelj Šviligoj, tam je gledal hude reči, pa je prinesel na suknji s seboj, nečistost prinesel ... Zini, učitelj Šviligoj!

(Učitelj Šviligoj stoji za mizo, Zlodej séde za peč.)

Učitelj (pripoveduje počasi in sramežljivo). Težka je bila pot, ki sem jo hodil! Grem ob potoku, pridem do hiše, okno je svetlo ...

Županja Kaj je bilo v oknu?

Vsi Kaj je bilo?

Učitelj Grem trikrat mimo, na tak način, da nisem gledal tja, ker me je bilo sram.

Vsi (pogledajo húdo).

Štacunar Tako je, če ni človek izkušen in pameten!

Notar Tako je, če paragrafov ne pozná človek!

Cerkovnik Tako je, če vere nima, da bi ga v sveto jezo gnala!

Županja Tako je, če se učitelji mešajo v nečistost!

Dacar Na dan s pohujšanjem!

Vsi (udarijo dacarja s pogledom). Nesnaga!

Učitelj Trikrat torej sem šel mimo in sram me je bilo. Ko pa sem se tretjikrat vrnil, sem pogledal skozi okno ...

Vsi (se naslonijo na mizo).

Učitelj In sram me je bilo!

Dacar (ves jezen). Ali sta bila oblečena, ali ne?

Učitelj Zelo sta bila oblečena ... zelo! Ampak ona ...

Vsi Kaj z njo?

Učitelj Zdaj, cenjeni Konkordat, pa vi pripovedujte dalje, o vsem tistem, kar sva videla in slišala!

Zlodej (sramežljivo). Težko je govoriti s čednostjo o nečednosti, s čistostjo o nečistosti! Zgôdi se, ker je tako zapovedano! ... Šla sva mimo okna, ljudjé krščanski, in okno je bilo svetlo, pa ne zagrnjeno. In sva pogledala, hm!

Dacar Tak, kaj?

Zlodej Na postelji ... je sedel potepuh umetnik ...

Ekspeditorica O!

Zlodej Na postelji je sedel, pravim. Postelja pa je bila na tleh, trda blazina.

Županja O!

Zlodej In v njegovem naročju ...

Ekspeditorica O!

Zlodej V njegovem naročju je sedelo deklè, kakoršnega še nikoli nisem videl. Tako pohujšljivo, nadvse zapeljivo ...

Dacar Ali je bila oblečena?

Zlodej Precèj! ... V njegovem naročju je sedela, nogé navzkriž. Roké so bile gole; tudi vrat je bil gol; ves vrat, globoko; roke do ramen, visoko; in ves vrat ... res ... hm; polne roke, bele ... hm; lep vrat ...

Županja (županu). Kam gledaš?

Župan Kam bi gledal? Nikamor ne gledam!

Zlodej In jo je stiskal ...

Ekspeditorica Kakó jo je stiskal?

Zlodej Kakor je pač navada ... in nató sva šla ...

Županja (vsa ogorčena). Šla? — Treba bi pač bilo, da bi za tak imeniten posel izbrali drugačne ljudi ... pripovedujeta, poglavitnih reči ne povesta.

Dacar (tudi ogorčen). Postavila bi se bila k oknu, vsak na svojo stran, in bi gledala naskrivoma ... če bi se ona ozrla, ali če bi se on ozrl, pa bi počenila v senco in tiho čakala! Tako bi bil jaz storil in tako ti je bil dán ukaz, učitelj Šviligoj, neróda!

Zlodej (skesan). Jaz sem nedolžen.

Učitelj Resnično, Konkordat je nedolžen! Ampak meni se je tako zdelo, ljubi moji, da je bilo greha in pohujšanja popolnoma zadosti in zadosti smradú ... Zarés ne diší blago ... (in se ozré na Zlodeja, ki stojí poleg njega ter se urno in šepáje vrne k peči) ...

Župan Vse od konca do kraja si moral pregledati in razodeti. Slabo, učitelj Šviligoj, si opravil svojo dolžnost!

Učitelj (povesi glavo). Ukažite, pa se povrnem!

Župan Nikamor se ne boš zdaj vračal ... Kam pa ti, nesnaga dacarska? (Dacar se je tiho izmuznil proti durim in je izginil. Vsi vstanejo in gledajo proti durim.)





Tretji prizor


Prejšnji brez dacarja; cerkovnik.

Cerkovnik Zvoníti sem pozabil!

Župan Polnóč boš zvonil?

Notar Še pismo bi pisal!

Župan Ponoči boš tožil?

Štacunar Pa malo na sprehod!

Župan Ob uri strahov? ... (Ogorčen in prestrašen.) Stojte; vi zvesti rodoljubi iz doline šentflorjanske! Stojte, pripravite se, branite se! Zakaj sovražnik, izkušnjavec, je že blizu, je že v izbi, je že v dušah! (Iztegne obedve roké, gleda svečano proti stropu.) Stran od tod, izkušnjavec, nevernik, stran iz tega kraja, stran iz doline šentflorjanske! ... Stojte, rodoljubi, in se nikamor ne genite! Da izginejo in se razpuhtijo vse hude misli, poglejte kvišku ter se pokrižajte!

Zlodej (se je bil obrnil k peči ter se stiska v kot).

Župan Tudi vi se pokrižajte, cenjeni Konkordat!

Zlodej (plah izza kota). Ne morem ... desnica je otrpla, z levico bi bil greh!

Cerkovnik Čudne manire!

Notar Čuden učenjak!

Učitelj Čuden smrad!

Župan (Zlodeju). Tako pa se pokrižajte v mislih! ... Zvesti rodoljubi! Videl sem, kako je seglo pohujšanje v vaša srca! Dacarja, ki nikoli ni bil veliko prida, je takoj premagalo — Bog mu bodi milosten ob zadnji uri! Ampak mi drugi, mi stójmo, mi ne omágajmo! Težak bo boj, o rodoljubi, dolga in huda bo vojska! ... Zakaj moje srce je občutilo, da se bližajo grenki časi ... Davi, že proti jutru, se mi je sanjala čudna reč. Tista reč namreč, ki se je vršila skoro po resnici pred dvajsetimi ... ali koliko že bo ... pred petindvajsetimi leti ...

Notar (jezen). Zakaj se tako hudobno pačite, cenjeni Konkordat?

Zlodej (kislo). Zaščegetalo me je v ušesu.

Župan Ljubi moji, o tistem nadvse čudnem jutru se mi je sanjalo, ko smo našli ob potoku pod vrbo skritega, v plenice povitega in v koš položenega Mojzesa. Kdo mu je bil oče, kdo mu je bila mati?

Vsi (zmajejo z glavo, zamahnejo z rokó). Kaj bi o tistem? Kaj bi o tistem!

Župan Sklenili smo takrat: dvoje je grešnikov v dolini šentflorjanski; in ker jih je samo dvoje in ker jima nihčè ne vé imena, zatorej ni grešnika nobenega!

Vsi (zlovoljni). Pa kaj bi o tistem? Pa kaj bi o tistem?

Župan Kakor se mi je davi sanjalo, pa ni bilo Mojzesa v košu, temveč — o pohujšanje! — sam zlodej je bil!

Zlodej (prestrašen). Kdo?

Župan Sam zlodej, cenjeni Konkordat! Čemú ste se ustrašili? Glejte, iskra je priletela v mojo pamet: vam je bil podoben! Kozàv je bil, navzkriž je gledal, kozjo brado je imel in na levi nogi konjsko kopito ...

Zlodej (sramežljiv in plah). Stara reč! Stara laž!

Vsi (se ozro začudeni nanj).

Zlodej (v sramežljivi zadregi). Da imá kopito ... Stara laž! ...

Župan Kopito, mislim, da je imel; ampak to ni poglavitna reč! To je poglavitno, da sanje in dogodljaji oznanjajo veliko pohujšanje! Edina pomoč naša in rešitev je zdaj, da se vstopimo v trdno vrsto: zid, sto klafter debel, sto klafter visok! Takoj ustanovimo tisto lepo »družbo različnih čednosti!« Taka je moja beseda.

Cerkovnik Smo že naredili! Že vse prav! Zbogom! (Vzame klobuk in suknjo.)

Notar Že dobro! Župan je predsednik! Zbogom! (Takisto.)

Štacunar Vse podpišem! Zbogom! (Takisto.)

Župan Stojte, rodoljubi! Kdo bo tajnik?

Notar (pred durmi). Pa naj bo učitelj Šviligoj!

Vsi Naj bo.

Učitelj (v govorniški maniri). Gospôda! Čestiti rodoljubi iz doline šentflorjanske! Ta visoka čast, ki ste mi jo izkazali ...

Župan Stojte! Nikamor! ... Ti, učitelj Šviligoj, kar molči! ...Rodoljubi! Jaz vem, da vas je greh upregel in da vas drži na konopcu, kakor slepo kobilo! Ampak tako ne bo oskrunjena dolina šentflorjanska! ... Žena, Katrica, kje imaš nit?

Županja Kakšno nit?

Župan Dolgo nit prinesi, Katrica! Dolgo in čvrsto nit! (Županja v izbo.)

Učitelj Kaj bi z nitjo?

Župan Čednost bomo privezali, čednost! (Županja se vrne z dolgo nitjo.) Žene vas po različnih potih do enega cilja! In zlodej hodi pred vami.

Zlodej Kdo?

Župan Zlodej, cenjeni Konkordat! ... Ampak, ljubi moji, da vas ne spelje do tistega smradljivega cilja — vzemi, štacunár, to nit! Tudi ti, notar, vzemi, in ti, cerkovnik pobožni, in tudi ti, čednostna ekspeditorica! Ti, učitelj Šviligoj, pa bodi poslednji! Tako pojdite po vrsti skozi to lepo dolino šentflorjansko. In kadar pride prvi do svojega doma, ga izpustite in odvežite ter počakajte, da zaklene duri za seboj. In kadar pride drugi do svojega doma, storite takisto. In kadar pride tretji, takisto. Poslednji pa bodi učitelj Šviligoj.

Notar Zakaj pa on poslednji?

Cerkovnik Kdo bo njega čuval?

Župan On je nedolžen! —

(Vsi primejo za nit ter odidejo po vrsti; zlovoljni, upognjeni, glave povešene.)





Četrti prizor


Župan, županja in Zlodej.

Župan (se zgrudi na stol ves bolan). Moj Bog, pohujšanje utrudi človeka; slab sem.

Zlodej (takisto). Tudi jaz sem slab.

Župan (ženi). Prinesi brinovca. (Županja v izbo.) Je že takó, cenjeni Konkordat s Francoskega! Niste nas zasačili ob Véliki nedelji, temveč ob grdem delavniku. Ampak če se vam zdi, da niste prišli v paradiž, nikar še ne mislite, da ste prišli v Sodomo. (Županja prinese brinovca.)

Župan in Zlodej (točita in vzdigneta kozarce).

Župan Čednost te doline!

Zlodej Nedolžnost njena!

Županja (županu). Čas je, boter! (Odide.)

Zlodej (vzame steklenico ter pije v dolgem dušku kar iz njé, dokler je ne izprazni).

Župan Ali ti je slabo, učenjak?

Zlodej Zaspan sem! (Nasloni se na mizo, omahne, zleze s stola na tlá in takoj zasmrči.)

Župan (vstane, slovesno). Gospod Konkordat, če je vaša volja in namera, da prenočujete v moji hiši, bodite mi pozdravljeni!

Županja (odpre duri). Ali boš ali ne?

Župan Bom!

Županja (zapre duri).

Župan (si slači suknjo, odpenja naramnice). Hudó je ... hudó vrhovnemu čuvarju te lepe in čednostne doline šentflorjanske ... tudi v njem je kri, tako rekoč ... ampak kam bi z njo? ... Tá smrčí, ta smradljivi učenjak s Francoskega ...

Županja (odpre duri). Ali boš?

Župan (obupan). Bom!

Županja (zapre duri).

Župan Tak upihnimo v božjem imenu! (Gre zaklepat duri in upihne svetilko.)





Peti prizor


Okno se nenadoma odpre; v oknu se prikaže Peter, skoči v izbo. Zlodej se vzpné preko mize, pogleda, ter se sključi, kakor je bil.

Župan (trepetaje). Mene nikar!

Peter (stopica proti županu z drobnimi koraki, roké široko razprostrte). Po dolgih letih koprnenja in bridkosti! ... Oče, ljubi oče! (Plane mu z obema rokama okoli vratú.)

Župan (povesi roké, stoji v objemu neskončno osupel). Kako to?

Peter (užaljen). Kaj, oče? Kaj tako mlačno in mrko pozdravljate svojega sina? Sina popotnika, pred toliko leti izgubljenega? Nekrščansko zatajenega?

Župan (v jokavi zadregi). Ampak kako?

Peter (omahne na stol, skrije lica v dlani). Očetovska ljubezen, kod bi te iskal?

Zlodej (za mizo). Dobro naredil, dobro povedal!

Peter Molči, šleva; kdo te je klical? ... Očetovska ljubezen, kam si se izgubila?

Županja (v izbi). Kaj pa kričiš, s kom pa kričiš, muha pijana?

Župan (ves prestrašen). Tak tiho govori, tak nikar ne vpij, kdor že si! ... Moj Bog, kaj sem storil, da si poslal še to izkušnjavo!

Peter (vstane). Če je reč taka, pa napravimo kar na kratko: pa napravimo račun. Toliko let je bilo in toliko: recimo, petindvajset. Petindvajsetlet sem živel, kakor se je spodobilo, na vaše stroške in na vaš račun. Vse sem natanko popisal, ničesar po krivici pritaknil, tudi ničesar izpustil! Zdaj pa napraviva!

Župan (ves zgrožen). Človek — ne vprašam te, kdo da si, ne vprašam te, odkod da si prišel — sam zlodej te je pač poslal, meni v izkušnjavo in pokoro! Težek je res moj tovor — Bog mi odpusti, težek je tovor mojih grehov — samo to bi rad vedel, kje se je ta vreča tako nenadoma razparala ... Kdo si?

Peter (odskoči neskončno osupel). Oče!

Župan Tak ne kriči!

Zlodej (zašepeče izpod mize). Nikar ne kriči!

Peter (se okrene). Jezik!

Župan (v hudi zadregi, plah). S kom pa si govoril?

Peter Torej brž ukreniva, kar je treba ukreniti, zakaj mudi se mi!

Župan (trepetaje). Kje so pisma?

Peter Kaj ste prismojeni? Plačajte dolžno pismo, nató ga raztrgam! Ampak če ga ne plačate, stopim pred cerkev, stopim v krčmo ...

Župan (v silni grozi). Ne takisto! Ne takisto!

Peter In razodenem, kakor je bilo nekoč.

Župan Usmili se, o Bog, spokornega grešnika! — Koliko bi?

Peter Za en mesec nocoj, samo za en mesec pohotnega življenja. Sto forintov.

Župan (odskoči, naglas). Kaj?

Županja (iz izbe). Ali bo že mir, ali ga ne bo?

Župan (ves ubit). Tak tiho, tak tiho vsaj! ... (Stopi k stolu, na katerem visi njegova suknja, in išče ter šteje.) O Bog, zakaj si odvrnil obraz od te lepe doline šentflorjanske? ... Ná, pa Bog s teboj in vsi njegovi blagoslovi!

Peter Pa drugega nič, oče, pa drugega nič? Ne prijaznega pogleda? Ne ljubeznive besede? ... Oče!

Zlodej (izza mize). Prijetno govoril!

Peter Jezik! ... En sam poljub v slovó, en sam objem! (Objame župana). Na svidenje!

Zlodej Preveč je bilo, fant, preveč!

Županja (v beli spodnji obleki, svečo v roki, iz izbe). Kaj pa vpiješ pozno v noč, in rogoviliš in pijančuješ in ne prideš, ko te čakam?

Župan (se obrne ves preplašen proti Petru in pritisne kazalec na usta, nato županji). Saj grem!

Županja V izbo! (Župan zbeži v izbo.)





Šesti prizor


Prejšnji brez župana.

Županja (Petru) Kdo pa si ti, nerodnik, potepuh, rokovnjač, kaj pa ti počneš tukaj?

Zlodej (izza mize). Bráni se! Trdno stoj!

Peter (odstopi za korak, položi dlan na čelo). O … čudna prikazen! O ... čuden spomin!

Županja (obstrmi). Kaj?

Peter (trepeče, ne more se geniti, šepeče). Mati ... o mati ... moja mati!

Županja (omahne, postavi svečo na mizo). Kaj?

Peter (nenadoma ves glasán, razprostrè roké). Mati ... o moja mati! (Plane k županji in jo objame).

Županja Tàk tiho, tàk tiho vsaj!

Peter O mati, petindvajset let ...

Županja Tàk tiho, tàk tiho!

Peter (tišje). Petindvajset let! O koprnenje, o ljubezen sinovska in materinska!

Županja Tàk tiho, tàk tiho!

Peter (se vzdrami, glasneje). Sto forintov!

Župan (iz izbe). Kdo kriči tam?

Županja Tàk tiho! … Kdor že si, odkoder že si: greh poznaš in znamenja njegova, Bog se te usmili in nas tudi! Pa kjé bi jemala, kjé bi iskala?

Peter Le v izbo, o mati, le v izbo!

Županja (se pokriža, zavzdihne ter gre v izbo; svečo pusti na mizi).





Sedmi prizor


Zlodej, Peter; potem dacar.

Zlodej (vstane izza mize). Dobro si povedal, o Peter, lepó si povedal!

Peter Kdo, šleva, pa je tebe klical? Hudič je poštenemu človeku samo še v nadlego, kaj v pohujšanje!

Zlodej (ponižno). Samo zaradi estetike, o Peter, samó zaradi uživanja sem prišel! ...

Dacar (zunaj pred oknom). Ali ste še za mizo, ko so vrata že zaklenjena? ... Temnó je bilo tam, pusto in prazno!

Zlodej (Petru). Udari ga!

Peter Le noter!

Dacar (se prikaže v oknu, skoči, drži se še z obema rokama za polico in se čudi).

Peter (razprostrè roké). Oče ...!

Dacar (se okrene, da bi se vrnil skozi okno).

Peter Oče ... (hudo in glasno). razložil bom, in bom razodel ...

Dacar (se hitro okrene). Komu?

Peter Pred petindvajsetimi leti ...

Dacar (zamahne nejevoljno). Kaj bi te reči raznašal! Kaj bi te stare reči! ... Ampak, človek neznani: ali sem jaz pijan, ali si pijan ti?

Peter Nobeden, rodoljubni dacar, nobeden izmed naju ni pijan! Ampak eden izmed naju je oče in drugi je sin ... Tak brž! Ljudje so blizu, županja prihaja ... tak brž: dvajset forintov!

Dacar (ves srdit). Odkod bom jemal, hinavec, rokovnjač!

Peter Pred petindvajsetimi leti ...

Dacar Tak nikar ne vpij, tak molči o tistem!

Peter Pred petindvajsetimi leti, pravim ...

Dacar Saj vem; kaj dražiš! Pa kako bi dal, ko nimam!

Peter Tisti Mojzes, pod vrbo skrit, v plenice povit ...

Dacar Tak tiho — usmili se, nevernik! Ne raznašaj!

Peter Daj, kar imaš!

Dacar (išče jezen, žalosten in trepetaje po suknji in hlačah, obrne žepe ter izroči Petru vse, kar ima). Bog ti odpusti! rokovnjač, Bog ti odpusti!

Peter (hladno). Na svidenje!

Županja (pride kakor poprej, pa ugleda dacarja, ki je bil stopil k oknu). Kaj pa ti, motovilo malopridno ...

Dacar (skoči skozi okno).





Osmi prizor


Županja, Peter in Zlodej.

Županja (ponižno Petru). Samo osemdeset jih je nocoj ... nikar ne zameri, pa nikar ne raznašaj te sramote, kdor že si!

Peter (nekoliko užaljen, nekoliko zaničljivo). Bodi ... za nocoj ... Na svidenje, ljuba mati! (Jo objame in poljubi; nato se okrene in stopi proti oknu; mimo Zlodeja zagodrnjá). Za menoj, šleva!

Zlodej (zašepeče). Strah me je ženske!

Peter Prav se ti godi! (Skoči skozi okno).





Deveti prizor


Županja in Zlodej.

Županja Ampak fant je prijeten ... prijeten fant! (Gre s svečo proti oknu, pride mimo Zlodeja in ga ugleda.) Kaj pa vi tukaj, kaj pa vi pod mizo, čudni Konkordat? Ali ste pijani?

Zlodej (se vzdigne ponižno). Malo sem bil zadremal ... (se domisli) ampak, lepa gospá županja, pravzaprav nisem zadremal ...

Županja Ne zadremal? Prisluškaval?

Zlodej Kaj prisluškaval! Ničesar nisem slišal, ne besede ... le zató sem pokrivem zadremal, le zató sem čakal, lepa gospà županja ... da bi ... o! (Razprostré tresoče roke in jo pogleda milo.)

Župan (iz izbe). Ali bo mir, ali ga ne bo!

Županja (proti izbi). Molči, govéda, in zaspi! ... (Postavi svečo na mizo; sramežljivo.) Tak kaj ... tak, kaj ste hoteli povedati, cenjeni Konkordat?

Zlodej (objame županjo, séde na klop, posadi si jo na kolena, kakor je debela). Daj, da te spoštujem, prečudno bitje!

Županja (sramežljivo). O gospod, saj nisem vredna! ...





DRUGI AKT


Pri Petru v kolibi. Izba je velika, ampak zelo nizka in strahovito razmetana; strop je lesen in začrnèl; tla so prstena; v kotu napol podrta peč; ob stenah vegaste klopi; na levi, tik pod pečjó, velika blazina na tleh. Ampak drugače je v izbi vse polno in natlačeno bogatega pohištva, kakor da se je bil zvrnil vanjo tovorni voz; velik divan, mehki stoli, ogledala, preproge, pisane odeje, celó bleščeč lestenec — vse prevrnjeno in nakopičeno, tako da so duri na desni napol zastražene. Sredi ozadja je nizko okno.





Prvi prizor


Na blazini pod pečjo sedita Peter in Jacinta. Jacinta je zelo pisano oblečena, in premalo; gole roke ima, gol vrat, in lasé spletene v dolgo kito; v naročju imá različno blagó, žido in žamet, in pregleduje; kajti v izbo lije mesečina v širokem potoku. Peter je golorok; z veliko skrbjo prižiga svečo; prižgè jo ter jo postavi blizu duri na nogo prevrnjenega stola.

Jacinta Zakaj, o dragi, si prižgal to svečo,

ko sije skozi okno beli mesec

in v srcih najinih velika luč?—



Peter Zaradi gostov, čudežna Jacinta! (Vrne se k nji.)

Pomisli, ljubica, da mi je dolgčas!



Jacinta Pri meni dolgčas? Kaj sem ti storila?

Pomozi, Bog — saj me ne ljubiš več!

(Napol v objemu govorita Jacinta in Peter.)



Peter Kar se ljubezni tiče, je po starem. —

Pa glej, Jacinta, in preudari bistro:

prevelik je bil božji blagoslov!

Otrok si ti: zagledaš jabolko,

odtrgaš ga, poduhaš ga, pojéš,

in ne premisliš nič! — Tako po krivem

in po nekrivem sva prišla v nebesa,

da je napol resnica in napol

komedija. — Nebés pa nisem vajen;

takóle prve dni je še prijetno

in človek si za silo odpočije

od dolgih vic; nazadnje pa je dolgčas ...

Jacinta — ona stópi v paradiž

in je svetnica; stopi v králjev grad

in je kraljica; stópi v kmečki hram

in je kmetica. — Jaz pa sem popotnik.



Jacinta Povej mi, dragi, kdo ti je bil zmirom

popotna palica, popotno brašno,

popotna radost in popotna skrb?



Peter Popotna misel: to si pozabila;

ker vse je misel in ravnanje nič.

Zato, Jacinta, sem te s sabo vodil,

zato sem ti ob levi strani hodil,

da bi te našel! — Ampak ne zameri:

to je filozofija stare sorte. —

Nad vse je važna zdaj le ena stvar,

beseda ena: ali ti je dolgčas?



Jacinta O Peter, saj še ura ni odbila,

o, saj še nisva keliha izpraznila,

o, saj sva komaj ustna omočila!

Obljubil si Jacinti paradiž —

pokaži zdaj, odpri ji paradiž!

Samó narahlo si odpahnil duri,

da se je komaj zasvetlikalo

očem preželjnim, pa hitiš zapirat!

Samó od daleč si pokazal kelih,

in komaj da sem ga nastavila

na ustna željna, pa ga že izlivaš! —

Jacinta, vélik grad bo tvoj, si rekel!

In dvanajstero svetlih izb, si rekel!

In žamet, žida in brokat, si rekel!

In biserje iz Indije, si rekel,

in Koromandije! In vsa, si rekel,

da bo dolina lepa šentflorjanska

zamaknjena klečala pred menoj! —

No reci zdaj, govori zdaj, pokaži!

Kje grad, kje žamet, žida in brokat?

In kjé zlato in drago kamenje?

Kje biserje iz Koromandije?

In kjé, pokaži, so tlačani moji

in hlapci iz doline šentflorjanske,

ki sem jih željna bolj ko vseh bogastev

iz Indije in Koromandije!



Peter Odpriva torej duri na stežaj,

postéljiva si postelj v paradižu:

tako je zdaj beseda in ukaz! —

Vse torej, žida, žamet in brokat —



Jacinta In grad?



Peter In grad seveda najpoprej,

vse bodi tvoje, čúdežna Jacinta!

In kadar bo dopolnjen paradiž,

povrneva se z glorijo nebeško v pekèl!



Jacinta Jaz nečem prej, ne maram prej,

ne pojdem prej, dokler mi ne pokažeš

ponižnih hlapcev mojih in tlačanov,

da ukazujem: na kolena, hlapec,

prikloni se, poljubi mi nogó!



Peter Fiat! Po tvoji volji se ravnajta

nebó in zemlja! — Ampak, ne zameri,

Jacinta: malo bo veselja s hlapci,

veselja malo in lepote nič!

Poljubil ti bo nogo prvi, drugi

in tretji morda — že četrtemu

še šolna ne boš pokazala več!

Preveč je namreč hlapcev in tlačanov,

preveč jih je v dolini šentflorjanski!

Če suženj sám nastavi goli hrbet:

kdo bi udaril? Če ponuja ženska

napete ustnice: kdo bi poljubil? —

Popotnik sem preromal svet prostrani,

tam kradel, tam sleparil, rokovnjačil,

kontrabandáril — ampak, čudo božje,

nikjer na svetu nisem gospodaril!

Pa pridem v to dolino šentflorjansko —

glej, sami sužnji, hlapci in tlačani —

drhal! Zamalo je umetniku,

da bi nad to goláznijo kraljéval?



Jacinta O dragi moj, zakaj si se razljutil?



Peter Nič ne razljutil, le spomin je bil!

Jacinta, jaz sem bil nekoč umetnik.



Jacinta Že mnogokrat si rekel, da si bil.



Peter A zdaj sem več! Dokler sem hrepenèl,

sem bil umetnik; zdaj ne hrepenim več.

Požêli jabolko, odklati ga,

in kadar ga odklatiš, je lesnika! —

Nekoč sem bil umetnik; in življenje

je bilo moj modél in moja snov,

sodnik in publikum. Zdaj sem umetnik

in publikum obenem. Blagor meni!

Pijača sem, ki se opaja sama,

in solnce sem, ki sije samo sebi,

in ogenj sem, ki sebi sam gorí,

nikomur na veselje, ne na žalost!

Dobiček pa je ta: sovražil sem

in ljubil; zdaj se smejem, ker sem sám!



Jacinta O dragi, ranjeno je tvoje srce!



Peter Ne ranjeno, le húdo bolno je.

(Vstane nenadoma in govori zvonko.)

Kaj ni to znamenje bolezni hude,

da sem se s tiho, sramežljivo slastjo

napotil v to dolino šentflorjansko?

Da sem ti jo pokazal s tako gesto,

kot da bi materi nevesto kazal?

Da sem pozabil, da ne mislim nič,

kakó sem jokal po teh belih cestah,

kakó so me gonili kakor psà

in tepli me, otroka, kakor vola

pred plugom! Da ne mislim čisto nič,

kakó sem svojo prvo kri prelil,

kakó sem stopil prédnje s čistim srcem,

pokazal jim, umetnik, svoje srce —

in so pljuvali nanj! — O domovina,

ti si kakor vlačuga: kdor te ljubi,

ga zasmehuješ! — (Nasmehne se.) Kdo je zdaj govoril?

Govoril je moj brat, ki zdavnaj spi!



Jacinta Poznala bi ga rada; lep je bil!

(Vstane napol prestrašena, napol radovedna; šepeče.) Kdo tam? Glej, kdo je tam? Nekdó je tam!

Peter Pripravi se, Jacinta: gostje moji in tvoji hlapci!





Drugi prizor


V svetlem, odprtem oknu se prikazujejo temne sence; Peter vzdigne svečo proti oknu — sence izginejo. Ko odmakne svečo za trenotek, tako da njegova senca zagrne okno, se oglasi zunaj prestrašen krik in Zlodej skoči skozi okno v izbo.

Zlodej Mir in blagor tej hiši!

Peter Kdo te je vabil, nevernik? Gostov pričakujem, poštenih ljudi!

Jacinta Zbogom!

Zlodej O, Jacinta, zakaj me sovražiš? Saj ženskam drugače nisem zopern, že mnogo znanja imam v tej lepi dolini, debelega znanja, pa tudi slokega.

Peter Spodobno se vedi!

Zlodej (vesel in začuden). Kaj? Spodobnost v tvojih ustih?

Peter Molči!

Zlodej Stoj! Ne zameri! Zadnje čase sem dobre volje, ves pomlájen, ves zaljubljen — odtod nespodobnost. — Po opravkih sem prišel.

Peter Opravi hitro! Kaj bi rad?

Jacinta Opravi hitro!

Zlodej Tako hudó se ne mudi. — Dvom je segel v moje srce.

Peter To je tvoj poklic in atribut! Zaradi tega ni treba, da skačeš opolnoči skozi tuja okna.

Jacinta Ni treba!

Zlodej Zabrnelo mi je namreč v ušesih in zazdelo se mi je, Peter, da si velik slepar. Da še tisto nisi, kar praviš, da si! — Izpregovoriva resno besedo. Zaskrbelo me je zeló, zakaj obširna je moja odgovornost. Poslan sem bil v dolino šentflorjansko — da bi nikoli ne bil! Življenje je res prijetno; ampak dela ni nič, nedolžnosti ni, vse ceste so že izhojene; čednost frfotá radovoljna v pohujšanje in se komaj osmodi. Pozdravim devico, toliko da jo pogledam — že okoli vratú; in izkaže se, da ni devica. In ko sem spoznal to hinavščino in goljufijo, me je spreletelo do mozgá: ali je Peter res Peter, ali je res, kar je?

Peter O čúdežna dolina šentflorjanska: hudiča samega bi opehárila! — Le potolaži se, prijatelj neverni: kar je najinih računov, bodo vsi pošteno poravnani; če ne na mojo škodo, pa na tvojo.

Zlodej Bojim se te!

Jacinta O Peter, o dragi, kako lepó je, da se boji!

Zlodej Zato bi rad —

Peter Kaj bi še rad? Kaj bi?

Jacinta Kaj bi?

Zlodej Tako je pač ... zakaj bi zlodej naravnost ne govoril? Premalo mi je tvoje duše, Peter, ko je že itak moja! Zdaj sam ne vem nazadnje, čemú ves trud, vse sitnosti, nezgode in nadloge!

Peter Če je ne maraš, duše, — Bog s teboj!

Jacinta Bog s teboj!

Zlodej O že, o že — samo premalo je! Tako smo rekli, da bi s tvojo pomočjo dobili to dolino šentflorjansko. In ko pogledam — saj je že vsa naša!

Peter Kaj meni tvoje zmote?

Zlodej In če se zdaj izkaže, da si še ti slepar, da nisi, kar bi bil — kako naj se povrnem k svoji materi v brezdanji paradiž?

Peter Tvoja skrb!

Jacinta Tvoja skrb!

Zlodej Velika skrb! — Kaj ti nisem zvesto služil, Peter? Kaj nisem bil tvoj hlapec, kakor dvanajstero hlapcev? Kaj te nisem redil in hranil in pital, da si že ves trebušen?

Peter Ne očitaj!

Jacinta Ne očitaj!

Zlodej Saj ne očitam! Ampak bila bi krivica, da se mi zdaj kar izmuzneš izpod nog, meni nič, tebi nič, kakor da nisva imela pisma in kontrakta! Saj je že to grdó: ob moji milosti živiš, pa me zaničuješ!

Peter Ob čigavi milosti?

Zlodej Saj nisem nič rekel! ... Ampak to je: sramoto bom užival, kadar se povrnem. Ti si umetnik, tvoja duša je nakazna, že zdavnaj potrjena in zapečatena. Zanjo ni treba ne truda ne skrbi. Da bi pohujšal druge, smo rekli, na en màh, kar vse od prvega do zadnjega, vso to lepo deželo, kakor je; — kaj bi pohujšaval, kjer je že vse pohujšano, kaj bi točil in silil, kjer je že vse pijano? Tako je bila torej vsa nakana napol zastonj.

Peter Kakšne budalosti blebečeš, motovilo kopitonógo, zlagáni kancelist, ki sodiš po svoji neumnosti bolj v nebesa nego v pekèl? Kaj sem se ti ponujal?

Zlodej Čemu si grob z menoj, zapeljanim zapeljívcem? Tako je pač: po svojo črno bero sem šel, pa sem dobil en sam krompir in še ta je gnil ... Bi že bilo, ampak skrb je v srcu: ali si ti res Peter, tisti Peter, greh iz doline šentflorjanske?

Peter To je tvoja reč, prijatelj!

Zlodej Pa bodi, kakor praviš! Hudó nam je dandanašnji; prehudičili so hudiča. — S prazno vrečo pa ne morem domóv. Kaj bi vas vlekel na níti, kakor učitelj Šviligoj, na dolgi in čvrsti niti, vse, kolikor vas je v dolini šentflorjanski, to žalostno procesijo, od nekdaj pričakovano, nikoli zaželeno? ... Vsaj en sam spomin popóten, en sam nedolžen, prijeten, čeden spomin ...

Peter Kaj torej?

Jacinta Kaj?

Zlodej Težko gre beseda z jezika, pa pojdi! Kaj bi s teboj, o Peter, če si Peter? Zaljubljen sem poslednje čase in moje misli so ... estetične. (Sramežljivo in plaho.) Zapiši zraven še Jacinto!

Peter Stran, kanalja!

Jacinta Stran!

(Zlodej pobegne skozi duri.)





Tretji prizor


Peter in Jacinta

Peter (ogorčen). Tako čednostna je ta dolina šentflorjanska, da je zapeljala v nečistost zlodeja samega!

Jacinta Ne odkleni mu več, ne odpri mu več duri! Mislila sem, da je zlodej kratkočasen in zapeljiv; navsezadnje pa je čednost skoraj lepša od greha!

Peter Tudi jaz si ogrnem kuto! —

Jacinta Kdo tam? Glej, kdo je tam? Nekdo je tam.

(Temne sence v oknu.)

Peter Jacinta, tvoji hlapci in tlačani. Nikar mi ne zameri,

če so bebci: jaz nisem jim ne oče in ne jerob ...

(Z močnim glasom.) Naprej! Po vrsti!





Četrti prizor


Prejšnja; štacunar se plah in upognjen prikaže med durmi; veliko culo ima na hrbtu in jo položi na tla.

Peter (srepo). Koliko je?

Štacunar Še nekaj platna in žide, še nekaj čipk in žameta, in zate ducat nogavic, in zanjo dvoje parov šolnov —

Peter In spalna suknja?

Štacunar Je tudi zraven — o milost, prazna je že vsa štacuna!

Peter In kaj z denarjem?

Štacunar Še téle bori srebrniki — Gospod, odreši me! (Se okrene, da bi šel.)

Jacinta Stoj! Poljubi mi nogó!

Peter Poljubi! (Štacunar poklekne in ji poljubi nogó.)

Jacinta (vesela). O!

Peter Na svidenje! (Štacunar odide.)

Peter (zakliče). Naprej! Po vrsti!





Peti prizor


Peter in Jacinta; dacar pride ves prihuljen.

Peter Le dalje, očka! Kaj prinašate?

Dacar (ostane blizu duri in iztegne dolgo roko). Še tóle — nato se obesim. (Se okrene.)

Jacinta Stoj! Poljubi mi nogó!

Peter Poljubi!

Dacar (pogleda Jacinto ves potolažen). O, tisto že, od srca rad! (Poljubi.)

Peter Kanalja!

Jacinta (vesela). O!

Dacar Vsaj nekaj radosti za to neznano žalost!

Jacinta (pokaže proti oknu, Petru). Glej tam — kdo gleda v izbo? (Nekdo se je bil nagnil z bradato glavo skozi okno ter odskočil; z velikim skokom je dacar pri durih in se prihuli.)

Dacar Ali je kdo videl to sramoto?

Peter Kaj bi drugače ne bila sramota, kanalja? (Zakliče). Naprej, po vrsti!





Šesti prizor


Prejšnji in župan

Župan (pride in ugleda ob durih dacarja). O!

Dacar O!

Župan Kaj pa ti tukaj, dacar?

Dacar Jaz? Pipa mi je ugasnila, pa sem prišel malo ognja prosit ...

Župan Od kedaj pa kadiš pipo in v teh krajih in opolnoči?

Dacar Kaj je tudi tebi ugasnila, župan?

Peter Poberi se! (Dacar odide.)





Sedmi prizor


Prejšnji brez dacarja

Peter Župan, kako stopi spodoben človek v tujo izbo?

Župan (se odkrije in pokloni). Pozabil sem, ker sem ugledal greh ... (Zagleda se v Jacinto.)

Peter Brž davek na dlan! Mudi se mi! Še dolga je vrsta!

Župan (zavzdihne globoko, potegne iz suknje). Še to, pa nič več!

Peter Kaj? Nič več? Da pogine na cesti tvoj mladi, nedolžni sin?

Župan Kaj sin! Kaj sin! Saj vemo, kako je!

Peter (ljut). Kaj je? Kako je?

Župan Nič nisem rekel. Ampak dacar, štacunar, cerkovnik, notar ...

Peter Kaj?

Župan (plah). ... so pošteni ljudje! ... (Zaječi ves upognjen.) O dolina šentflorjanska, o domovina, kako oskrunjeno je tvoje lice!

Peter Ne jokajva, kramljajva pametno! (Postavi prevrnjeno zofo v kot.) Sédi, jokavost!

Župan (séde). Kaj še? O, bodi milosten!

Jacinta Milosten bodi!

Župan Zahvaljena, priprošnjica!

Peter Jacinta bi namreč rada grád! Kaj ni prazen in osamljen Balížev grad v gozdiču?

Župan Ampak straši tam!

Jacinta In straši tudi? Peter, o Peter, tja pojdiva!

Peter Ti zapoveduješ, Jacinta: storjena je reč, grad je postavljen, od strehe do kleti pripravljen, da te pozdravi! — (Županu.) Jutri torej naredimo pismo in kupčijo; z notarjem pridi in s pričami!

Župan (obnemogel). Kaj bi? Kakor ukazuje, pa storim; kakor švrka, pa tečem! — Bog ti odpusti in obvaruj to dolino šentflorjansko vsega hudega! (Se okrene.)

Jacinta (stoji v luči sredi izbe). Stoj! Poljubi mi nogo!

Peter Poljubi!

Župan (poklekne). Ozri se stran, dolina šentflorjanska!

Jacinta (vesela). O!

(Zunaj se oglasi silno prestrašen krik gospé županje — župan stopi jadrno proti durim.)

Župan Čigav je bil glas? Joj meni! (Izgine.)





Osmi prizor


Prejšnji brez župana; potem cerkovnik

Peter Stopi malo iz luči, Jacinta! Tam stojiš, kakor bakla vse posvetne lepote in zapeljivosti, izvirek mnogih pravd in zdražb! — Naprej, po vrsti!

Cerkovnik (pride plah, ostane med durmi in se takoj odkrije in prikloni). Hvaljen Bog!

Peter Davek!

Cerkovnik Tóle je, kar je! (Pomolí Petru cerkveno pušico.)

Peter Na tla postavi! Ampak, kujon: za en sam slab vinar — cekin!

Cerkovnik (zgrožen). Nikar!

Peter Cekin! — Kaj pa od župnika?

Cerkovnik Je že zraven.

Peter Pozdravi ga; in jutri pridem k njemu. Poberi se!

Jacinta Stoj! Poljubi mi nogó!

Peter Poljubi!

Cerkovnik O — tisto! (Poljubí.)

Peter Kanalja!

Jacinta (vesela). O!

Cerkovnik In róko tudi — óbedve roké?

Peter Poberi se! (Cerkovnik odide.)





Deveti prizor


Peter in Jacinta

Peter Jacinta, ali je dovolj tlačanov?

Če se ti zdí, zažvižgam, in takoj

prikaže se, procesija velika!



Jacinta Nikar! Sladkó je bilo in prijetno,

ker nisem bila vajena na potu,

na tem bridkosti polnem, béžnem potu,

da bi klečali v prahu pred menoj; —

a stári, pusti so in dolgočasni

in lepega možá ni bilo vmes!



Peter Zakaj si poželela? Ne požêli

in rdeče jabolko ne bo lesníka!



Jacinta Ti sam si lep, ti sam si blag med njimi!

Ugasi svečo, da bo zasijalo

to vroče solnce v srcih najinih!



(Duri se burno odpró; v izbo plane razcapan mlad človek, ves zasopljen in truden, očitno bolan.)





Deseti prizor


Prejšnji in popotnik.

Popotnik (postojí najprej ves osupel, nató séde truden na rob zofe, ki stoji v kotu). Milost, kdor že ste! Zaklet je ta kraj!

Peter Kdo si in kaj bi rad?

Popotnik Béžen popotnik, ki je zablodil!

Jacinta Pozdravljen nama, béžni popotnik!

Peter Kod si blodil?

Popotnik (plane prestrašen). Zaprite okno, zaklenite duri! Ves kraj je poln črnih senc in strahóv!

Peter (stopi k oknu). Kdo je zunaj?

Debeli glas (zunaj). Ali se ni priklatil v to hišo Krištof Kobar, tat, kontrabandar in razbojnik?

Jacinta (sklene roke, tiho in plaho). O Peter! Konec glorije in gradú! O, da bi rajši bil ostal popotnik in Krištof Kobar!

Peter (skozi okno). Kdo se predrzne, da moti polnočni mir v hiši kristjana in graščaka Petra? Poberi se pri tej priči, drugače pokličem župana in vso občino na pomagáj!

Debeli glas O Peter, ne zamerite! Lahko noč!

Peter (zapre okno in zaklene duri; postane pred popotnikom). Kdo si?

Popotnik Pravijo, da sem Krištof Kobar, ampak nikakor in nikoli nisem Krištof Kobar! Tudi kontrabandar nisem, ne razbojnik in ne rokovnjač! Komaj tat! — Res ni čista moja vest, res je obložena s klaftrskimi grehi, ampak Krištof Kobar nisem in rokovnjač tudi ne! Popotnik Peter sem, nadložna sirota iz doline šentflorjanske ...

Peter in Jacinta Kdo?

Popotnik (preplašen). Nikar me ne gonita! Milosti in kruha!

Jacinta (vzklikne). Lačen je! (Hiti rezat belega kruha.)

Peter (stopi tik pred popotnika). Kdo si?

Popotnik Popotnik Peter iz doline šentflorjanske.

Peter Nisi! Odpri obedve ušesi na stežaj in poslušaj natanko: Nikoli na svetu se ti ni dobro godilo, ampak če ti je prav: zdaj ti je paradiž odprt. Topel hram boš imel —

Popotnik (zagrizne v kruh, ki mu ga je dala Jacinta). Topel hram!

Peter In mehko posteljo —

Popotnik Mehko posteljo!

Peter In kruha zadosti —

Popotnik (zdrkne na kolena). O dobrotnik!

Peter (trdo). Ampak nikoli in nikjer in nikomur ne razodeni, da si Peter, sirota iz doline šentflorjanske! Tisti hip, ko razodeneš, te pribijem na križ!

Jacinta O, Peter!

Popotnik (trepetaje). Čemu ... gospod?

Peter Zato ker nisi Peter; Peter sem namreč jaz!

Popotnik (skrije obraz v dlani in zajoka). O sirota, še sirota nisi!

Jacinta (toči). Ná vina, ubožec, potolaži se!

Peter (vzdigne špansko steno, da bi predelil izbo). Kontrakt je torej napisan in podpisan; tebi belega kruha, meni krščansko imé!

Popotnik (postavi kozarec na tla in omahne na zofo). Truden sem! (Jacinta mu položi blazinico pod glavo in ga odene s suknjo.)

Peter in Jacinta stojita srédi izbe in se objameta.

Jacinta Ugasi svečo, da bo zasijalo to vroče solnce v srcih najinih! ...





TRETJI AKT


Velika dvorana, tako bogato in gosposko opremljena, kakor zmore ljubljansko gledališče. Oprema je kričeča, naravnost groteskna, kakor na kup znesena iz vseh neverjetnih krajev in izb. Zadaj velika okna in steklena vrata na vrtno verando. Duri na desni in na levi.





Prvi prizor


Dvorana je pripravljena kakor za imenitno pojédino; polna je pisanih rož, vse luči so prižgane. Dvoje služabnikov še ravná pri mizah; Zlodej stojí v ospredju sredi dvorane in zamahne z rokó; služabnika izgineta na desno v tistem trenutku, ko se vzdigne zastor.

Zlodej (ves žalosten in zamišljen, kazalec na čelu, podoba absolutne klavrnosti). Zdaj bi le rad vedel — ali je to, kar pravi, da je; ali je več, ali je manj? In ali je sploh? In če on ní, kar je, kdo je, kar on ni? In če je storil, kar bi ne smel storiti, če ni, kar bi bil — kaj bi porekel tisti, ki bi bil, kar pravi tisti, ki ní, da je! In če bi tisti, ki je, dasi ní, nenadoma nastopil in bi rekel tistemu, ki ni, dasi je: ti, ki si, dasi nisi ... o, zavozlána logika! Bog z njó! — Drugače je vse v redu: toliko je gotovo, da je pekèl blamiran. — Od začetka se mi je zdelo, da je stvar težka, pa je bila nenadoma lahka; in komaj je bila lahka, je bila nenadoma težka. Kedaj je doživel svet, da bi bil gospodar hlapec svojega hlapca? Da bi tat uklepal okradenca, slepár sodil sodnika? In vendar se je naredilo, da je zlodej sam hišnik in oskrbnik pri potepuhu Petru, svojem podložniku na vékomaj! Naj bi bil hišnik in oskrbnik pri potepuhu Petru, če bi bil potepuh res potepuh in Peter res Peter! Na plavu, se mi zdí, na gnílih tramóvih da stojim in da se zibljem med nébom in vodó; in kmalu ne bom vedel več, če je zlodej res zlodej, ali če se je zapisal v družbo različnih čednosti ... Kdo je, kdo sem? Večnost, izlij se v večnost, nehaj se pojavljati v karikaturah in usmili se svojih služabnikov, ki tavajo zaradi tebe v zmoti in nadlogi! In najbolj se usmili tega hišnika, zlodeja siromaka, ki sam ne vé, kako živí in čemú! Pekèl bo kmalu dolgočasnejši od nebes in grešnik se ne bo razločil od svetníka niti po obleki! Nebesa pekèl, pekèl nebesa — razvoj pleše v kolobarju; in komaj se zlodej zavé, je že svetnik; in komaj se svetnik pokriža, plane v greh ... Tako sem prišel, da bi ukanil, in strah mi sega v srce, da sem ukanjen! ...





Drugi prizor


Zlodej; dacar pride od desne s svojo ženó, suhljatim babiščem.

Zlodej Tega je bilo najprej treba!

Dacar Pozdravljeni, gospod Konkordat!

Zlodej V imenu gospodarja in graščaka Petra vaju pozdravljam. Ali hčeri nimata nobene?

Dacarka Ni je dal Bog.

Dacar Prav je storil — Natihoma, gospod Konkordat: ali bo jéla kaj in pila kaj prida?

Zlodej Vsega zadosti in prevèč!

Dacarka Pa kjé je nevesta in kjé kaplan?

Zlodej Vse bo v redu!





Tretji prizor


Prejšnji in učitelj Šviligoj.

Učitelj Šviligoj (pride od desne). Pozdravljeni, cenjeni Konkordat! Zahvaljujem se gospodarju in graščaku Petru za prijazno povabilo. Ampak razložite mi, cenjeni Konkordat: kakó svatba, ko ni bilo poroke?

Zlodej Pozdravljeni, učitelj Šviligoj! Vaše srce je zmirom polno rodoljubnih skrbi in pobožnih očitkov. Mi pa smo reč le malo premaknili in preobrnili: za poroko je zmirom čas in veselje, za svatbo pa so prilike redke in drage!

Učitelj Pametno ravnanje!

Dacarka Če ni brezbožno ravnanje!

Dacar Jedi in pijače bo zadosti!





Četrti prizor


Gostje prihajajo; tudi štacunar in notar sta med njimi in nekaj žensk.

Zlodej Pozdravljeni! (Pozdravlja goste.)

Gostje Pozdravljeni, cenjeni Konkordat!

Dacarka Kako ti šepa — kakor da bi imel kopito!

Dacar Čudno diši ta učenjak!

Učitelj (dacarju). Sam ne vem: težko mi je pri srcu in zmirom bolj težko, kakor da bi čakala nas vseh velika sramota in globoka bridkost! ... O, črne dni je doživela dolina šentflorjanska!

Dacar (skesán). Kaj bi rekel jaz! Kdo me še pozná, to tresko shujšano in čemerno?

Dacarka (sumnjiva in jezna). Počemú, počemú?

Dacar Zaradi bridkosti, ki jo je doživela dolina šentflorjanska ... drugače pa je lepó, da se nehá ta žalostna sedmina z veselo svatbo!

Učitelj O, da bi se nehála!

Zlodej Zakaj tako klavrni, gostje, tako tihi? Na svatbo vas je vabil Peter, gospodar in graščak, ne na črno sedmino!

Dacar (čemerno). Saj smo veseli!

Vsi (zlovoljni). Saj smo veseli!





Peti prizor


Prejšnji; župan pride, z njim županja in ekspeditorica, z vihrajočim frakom mu hiti Zlodej naproti.

Zlodej Gospod župan, o gospod župan, pozdravljeni od srca! Pozdravljeni!

Župan Ah da, pozdravljeni!

Zlodej Čemu ta vzdih in ta pogled, gospod župan? Peli bomo nocoj in pili in plesali, kakor se ob svatbi spodobi!

Župan (ves slab, kakor povaljan). Peti ne znam, ne pijem več, na stara leta ne plešem!

Zlodej O!

Župan Prišel sem, ker sem moral priti.

Dacar (pomežikne). Moral, res, moral!





Šesti prizor


Zlodej odpre duri v ozadje in napravi luč na verandi.

Župan (v sveti jezi). Kar molči, ti gobezdalo, do stropa z grehi obloženo!

Županja Drugim bi očital, ko je sam ves sajast!

Dacarka Če je sajast, ga dimnikar ne bo umival!

Dacar Jaz pa vprašam: v kakšnem oziru sajast? Vprašam, zato da razodenem, kar zakrivate z veliko plahto!

Štacunar Kaj boš razodeval, ko si sam pod plahto!

Dacar Ali si čutil moje bedro?

Notar Ni treba, da bi tisti razodeval, ki je najprej zlezel pod odejo! Prvi grešnik bi bil rad prvi spokornik!

Prvi gost Nečistnik sili k oltarju!

Drugi gost Hudič bi se prvi pokrižal!

Ekspeditorica Tisti je bil, ki je tekel gledat pohujšanje; povedal pa ni nič!

Dacar Čemu pa ste prišli? Ali vas je vabil, ali vam je zapovedal? Ali ste prišli zaradi jedi in pijače, ali zaradi ubogljivosti?

Vsi Molči!

Učitelj Šviligoj ( ves slovesen in rodoljuben). Stojte! Stojte, o rodoljubi iz doline šentflorjanske! V teh težkih dnéh, ko uživa domovina toliko sramoto in toliko bridkost — nikar prepira, ne hudih zdražb! Edino ljubezni in prizanesljivosti nam je treba, da premagamo to veliko izkušnjavo, ki nam jo je poslal Bog za grehe nekdanje in prihodnje! Podajte si roké — iz srca črne misli!





Sedmi prizor


Prejšnji in Zlodej.

Zlodej (prihiti z verande, ki je svetla). Gostje, ljubi moji, gospoda cenjena: trde glasove sem slišal, hude so vaše oči!

Vsi O, nič, nič!

Zlodej Prepir?

Vsi Ne, ne! Kaj še!

(Zlodej odide na levo.)

Učitelj O, da bi že minila ta sramota! Moje srce je žalostno, smrti željno! Odreši Bog, odreši to dolino šentflorjansko!

Župan Odreši jo!

Vsi Odreši jo!





Osmi prizor


Prejšnji; Zlodej se vrne; vrata na levi so odprta nastežaj.

Zlodej (s slovesnimi koraki, s slovesno gesto, s tišjim glasom). Mir! Razvrstite se — razvrstite se v špalir! (Razvrsté se poslušni in tihi v dolg špalir v ozadju.)

Zlodej In kadar se prikažeta, zakličite od srca: slava njemu, čast Jacinti! (Dacarju tiho.) Kako?

Dacar (tiho in čemerno). Slava njemu, čast Jacinti! — Kujon!





Deveti prizor


V durih na levi se prikažeta Peter in Jacinta. Peter se je zredil, rdeč je in zelo slovesno oblečen. Jacinta je oblečena v svetlo prozorno haljo, prepasana je s srebrnim pasom; dolg plašč svetlo modre barve ji visi od ramen in je pod vratom s srebrno zapono pritrjen; v laséh, na tilnik spletenih, ima tuberoze, ki dišé do galerije; vlečko plašča nese popotnik, ki imá predolg frak in zadovoljen obraz.

Vsi Slava njemu, čast Jacinti!

(Peter in Jacinta gresta z veliko glórijo mimo vsega špalirja, ki stoji globoko priklonjen; ko se vrneta do srede dvorane, postaneta.)

Peter Pozdravljeni!

Jacinta Pozdravljeni! (Špalir se še globlje prikloni.)

Peter (razprostre obedve roké). Preljubi moji svatje! Srce se mi smeje, oko se mi rosi, ko vas vidim vse, kakor ste, pred seboj! Vso dolino šentflorjansko, od izhoda do zahoda, vse njene splošne in posebne čednosti! ... Kjé je kralj, ki je ogledoval na dlani svoje kraljestvo? Kjé rodoljub, ki je z enim samim pogledom objel domovino? In ki jo je z enim samim pogledom spoznal? O, bogat blagoslov me je oblagodaril! ... Jacinta, pozdravi jih! ...

(Pozdravljata po vrsti.)

Peter (županu). Gospod župan! Konec vseh bridkosti, konec vseh zamér! Bodiva kakor brat in brat, kakor rodoljub in rodoljub! Jasno bodi nebó nad nama! (Objame ga.)

Župan Bodi!

Jacinta (ki ji je župan poljubil roko). Pozdravljeni!

Peter (dacarju). O, dacar, vseh čednosti začetek! Skoro sem že mislil, da boš krohotaje vrgel pod mizo moje povabilo. Ampak tvoje srce je blago in vseobzirno ...

Jacinta Pozdravljen!

Dacar O, tisto že! (Poljubi Jacinti roko.)

Dacarka Kam pa si gledal?

Dacar Nikamor.

Peter (županji). O milostiva! O botrica!

Župan (pogleda čudno). Kaj?

Peter (dacarki). Pozdravljena! O ta lepota — dacar, kjé, odkod?

Dacarka O, saj ni res!

Peter Pa naj ne bo! — In zdaj, učitelj Šviligoj, ne zameri, da pozdravim tebe, ne zameri, da te pozdravim tako pozno! Ti dišeči cvet, ti čednost doline šentflorjanske!

Jacinta Pozdravljen!

Peter Zmirom me je bilo sram, nerodno mi je bilo zmirom, kadar sem te videl, učitelj Šviligoj! Globoko sem čutil v srcu, da sva si navsezadnje ljubezniva tovariša, da obadva ljubiva to domovino, ti na izzhodu, jaz na zahodu, ti tod, jaz ondod, in da je najboljše, če se nikoli ne srečava ... Pa sem te srečal, Bog je hotel, in sem videl, da imaš naočnike, da slabo vidiš in blago misliš in da se ti kolena tresejo! — Pozdravljen! —

Učitelj (udano in slovesno). Tudi tá noč bo minila. Bodi tvoja misel poštena ali nepoštena: pozdravljen! (Poljubi Jacinti rokó.)

(Zlodej odpre na stežaj vrata na verando.)

Zlodej (zakliče). Prižgane so bakle! Mize pogrnjene!

Peter Topel je mrak, ljubi moji svatje, zvezde že sijejo, kmalu vzide mesec, rože dišé na vrtu. Lepo vas vabim v ta sladki večer!

(Gostje vsi po vrsti na verando, Zlodej tudi.)

Peter (Jacinti). Daj, da bodo veseli! Zaslužili so pošteno! (Jacinta na verando.)





Deseti prizor


Peter in popotnik.

Peter (popotniku). Ali je napreženo? Vse pripravljeno?

Popotnik Vse, gospod! Ampak zakaj —

Peter Ne vprašuj, kontrakta se drži! — Tako ti je torej zapovedano: stoj na straži, glej bistro na pot! Kadar zagledaš debeluha tam spodaj in svetilko v njegovi roki — priteci ter naznani!

Popotnik Kdo je debeluh?

Peter Ne vprašuj, kontrakta se drži! — Debeluh je postava. Rejena je in počasna, zibala se bo v hrib, kakor kresnica bo opletala svetilka ob tolstem bedru. Tako jo boš spoznal.

Popotnik Gospod, nikar me ne tepite: strah me je postave!

Peter Sirota, čemú te je strah?

Popotnik Krištof Kobar nisem, ampak kračo sem ukradel ... spotoma, ker so bile duri odprte in ker sem bil lačen.

Peter Ne jokaj, sirota, zaradi krače! Dvajset krač je v kleti, tvoje so, povrni jih!

Popotnik O gospod! — Pa kako bo meni, pa kam bom jaz, kadar se odpeljete s to lepo gospó Jacinto? Joj meni v samoti!

Peter Čuj, popotnik, slovesno besedo: v tistem trenotku, ko se odpeljem s to lepo gospó Jacinto, bo tvoj ta grad in tvoja vsa dolina šentflorjanska!

Popotnik (se zgrudi na kolena). O gospod!

Peter Vstani! Narejeno je in potrjeno! Ampak pomni: gospodar ne joka in ne kleči! Postavo čuj, zapoved in pismo: ob prvi malodušni besedi boš popotnik, kakor si bil, in celó dacar bo tvoj gospod!





Enajsti prizor


Prejšnji; cerkovnik pride prihuljen od desne.

Peter Pozdravljen! — Tako pozno, cerkovnik, tako pozno, pobožnost doline šentflorjanske? Kje pa je župnik, kaj mencá?

Cerkovnik Prizanesite! Obolel je.

Peter Kako, obolel? Kakó se je predrznil, da je obolel?

Cerkovnik Od žalosti in od sramú.

Peter Pa mu bodi milost ob tej veseli uri! Kadar se povrneš, reci, da nič ne zamerim! (Iztegne roko.) Na verandi je pohujšanje! (Cerkovnik odide na verando.) Na stražo, sirota! (Odide za cerkovnikom na verando; tam žvenkèt kozarcev, smeh in glasen razgovor.)





Dvanajsti prizor


Popotnik sam; potem Zlodej.

Popotnik Ves grad in vsa dolina šentflorjanska! ... Glej, zdaj, ko mi je postlan paradiž, zdaj bi rajši romal! (Gre proti durim na levi.)

Zlodej (z verande). Popotnik!

Popotnik (odmahne z obema rokama). Nič! S te boj ne govorim, prepovedano je!

Zlodej Tak pamet! Eno samo besedo! Ali si, ali nisi?

Popotnik (odmahne). Nisem!

Zlodej Postoj, v imenu zlodeja! — Zastonj te ni zasužnjil — čemú te je zasužnjil? Glas iz grla, zlodej ukazuje!





Trinajsti prizor


Prejšnji; Peter z verande.

Peter Kaj trepečeš, gospodar, sirota, kaj čepiš? Na stražo! (Popotnik izgine na levo.) O, prijatelj moj ljubi podzemski, cenjeni moj Konkordat za hrbtom mi delaš kupčije? Kaj je pozabljen najin kontrakt?

Zlodej Ne zameri! Vprašal sem ga —

Peter O vremenu! — Meni pa se zdi, ljubi moj Konkordat, da mi že nekoliko preséda tvoja družba! Kako je bilo zmenjeno in zapisano? Položim ti pod nóge to dolino šentflorjansko, vso pohujšano, kakor je — pa mir besedi! Ti si pa siten, opletaš se mi okoli nog, krmežljava, kopitonóga nezaupnost, da se te drugače ne bom iznebil kakor z bičem! — Kaj si lazil za tistim siromakom, za nebogljencem, ki ti ničesar storil ni?

Zlodej Saj nisem lazil za njim! — Pa le pravičen bodi in reci, če ni res, da me slepariš kakor bebca!

Peter Če si bebec, zakaj bi te ne sleparil? Ne bil bi greh! — In kaj me briga? Kaj izprašuješ? Če se je zgodila krivica, jo sam razodeni in jo sam kaznuj, tvoja stvar je! — Lepa reč: zlodej moléduje za dobroto in milost!

Zlodej Nič ne molédujem. Pa kakó se je zgodilo, da sem nenadoma hlapec, ko sem bil gospodar? Da sem ukanjen, ko sem bil slepar?

Peter Slepar?

Zlodej Ne slepar! Zaletelo se mi je! — Sirota iz doline šentflorjanske je podpisala —

Peter Je podpisala!

Zlodej Da privleče na vrvi to dolino šentflorjansko —

Peter Da jo privleče!

Zlodej In sámo sebe najpoprej! — Mi pa nismo ne pogledali in ne premislili ... razodeni, Peter, in prisezi: ali si ti sirota iz doline šentflorjanske ali nisi? Ali smo te redili po zasluženju ali zastonj?

Peter Redili?

Zlodej Ne očitam — ampak v kontraktu je bilo prijetno življenje!

Peter Kaj? To življenje, da je bilo prijetno? Med bebce me pahneš in grešnike — pa lepo življenje?

Zlodej (preplašen). In grad?

Peter Le povrni se, zlodej, s smradom svojim, odkoder si prišel! Poznal sem lepše življenje, preden sva napisala kontrakt; v kolibi sem boljše spal nego v gradu, boljše za plotom nego na postelji! — Pekel je čedalje bolj dolgočasen in bebast; zapišem se nebesom!

Zlodej Zmerjal si, ampak odgovoril nisi, kdo si.

Peter Ker si tolik siromak, ti obljubim: še nocoj me boš spoznal!

Zlodej (zamišljen). Strah me je in sram!





Štirinajsti prizor


Prejšnji; v plašč zavita, vesela v obraz, sanjajoča v očeh, pride Jacinta z verande.

Jacinta Kje si? Poljubi me, da mi bo vroče! Hladnó je že zunaj in pijani so; in tudi jaz sem pijana!

Peter Služi, hlapec, služi gostom! (Zlodej na verando.)

Jacinta Res, pijana sem, vse luči so v mojih očeh!

Peter Vse svetle luči, vidim jih!

Jacinta In rada bi, Peter, rada bi ... rada bi se zdaj vozila z jadernim jadernim vozom preko široke ravní ... in nebó bi sijalo visoko visoko ... in zvezde bi padale ... padale v moje naročje! ...

Peter Goníla bova, ljubica, še tó noč

in še to uro po široki rávni,

čez hribe in doline in vodé,

četvero vrancev je napreženíh.



Jacinta Pojdiva! — Dragi, spala bi in v spanju

plesala ... Ali je za obadva

prostora? ... Rada bi mehkó ležala

in gledala v nebó in v bele zvezde,

ki bi mi gorke padale v naročje.

Z levico bi držala ti desnico,

z desnico pa bi te objemala.



Peter Trenotek še ... koleno ob kolenu

in roka v roki, srce do srcà! ...





Petnajsti prizor


Peter in Jacinta; gostje prihajajo z verande.

Dacar (pride z verande pijan, s kozarcem v roki). Pa zakaj, gospá Jacinta, pa zakaj odtod?

Dacarka (za njim). Tega nikar ne! Tega nikoli ne! Pod njenim stolom je sedel in je žvižgal in mižal in si je mislil bogve kaj!

Župan (z verande). Gospá Jacinta, kod in kam? Vsa srca so stopljena!

Županja (za njim). Tega pa ne! Nikoli ne! Na stara leta pleše!

Štacunar (z verande). Gospá Jacinta, kam in kod? Še srce moje z vami!

Štacunarka Za to besedo se boš postil sedem dni in sedem noči!

(Vsi gostje se povrnejo.)





Šestnajsti prizor


Prejšnji.

Peter Hlapec, hišnik, spoznaj svoj posel!

Zlodej Pogrnjeno je!

Peter (gostom). Hladno je že na verandi, mesec je že vstal. Svatje ljubi, izpijmo v izbi poslednji kozarec, pozdravimo se poslednjikrat!

Vsi Poslednjikrat?

Peter Ker pozna je noč! (Svatje sédajo.) In ker je noč pozna, bodimo veseli! Odpustimo, kar je odpuščanja vredno, pozabimo, kar je vredno po zabljenja. In pijmo! (Vzdigne kozarec)

Vsi (vzdignejo kozarce). Ženin in nevesta!

Peter Tudi meni je blago ob tej uri, Jacinta: romar je zaduhal cesto! Zapleši, Jacinta!

Jacinta (vrže plašč pred Petra). Zvezde bi padale name, jaz bi plavala k njim!

Peter (Zlodeju). Gosli!

Zlodej (vzame gosli, ki mu jih dá služabnik). Ponižaj me, kakor se ti zdi; prišel bo čas!

(Zlodej igra na gosli; Jacinta pleše.)

— — — — — —

(Ko dopleše Jacinta:)

Županja (županu). Kaj si rekel?

Župan Pijem! (Izprazni kozarec.)

Dacarka (dacarju). Kam si gledal?

Dacar V kozarec! (Izpije.)

Štacunarka Kaj si brcal?

Štacunar Od žeje. (Izpije.)

Ekspeditorica Ali se vam je kolcalo, učitelj Šviligoj?

Učitelj Od bridkosti in premišljevanja. (Pije.)

Jacinta (séde na nizko klopco, glavo položi Petru v naročje). Spala bi ... v jadernem vozu pod zvezdami bi spala!

(Vsi pijó in so že zabuhli v obraz.)

Dacar (poje nečedno).

Ljub’ca moja, kaj si taka,

da ti je vsaka noč prekratka ...



Učitelj (vstane). Gospôda! Svatje! Rodoljubi! Mislili smo — plahi, — malodušni! — da je prišlo pohujšanje v dolino šentflorjansko! In glejte, kesajte se, odprite oči nastežaj: saj ni prišlo pohujšanje, prišla je lepota in z njó veselo spoznanje! Ni nam pokazal srca na dlani, komaj da je prestopil prag — takó delajo hinavci in razbojniki! Počasi le smo ga spoznavali, po mnogih bridkostih in izkušnjavah smo ga spoznali! Zdaj, ko je pred nami velik in svetál, ga prosimo odpuščanja za vse svoje hude misli in tajne očitke! — Glejte in občudujte božja pota: na tako čuden način nam je bil poslan in razodet rodoljub, ki je po vseh svojih mnogoštevilnih čednostih in lastnostih ustvarjen za našega vodnika in prvoboritelja! Izpregledali smo, odkrite so nam nenadoma vse njegove zasluge za našo znanost in umetnost, za literaturo in politiko kakor tudi za napredek na gospodarskem polju —

Zlodej Na gospodarskem polju — res!

Učitelj In za domovino sploh! Posebno pa še moram povdarjati, da je graščak Peter, naš nadvse zaslužni rodoljub, navdušen za narodno slogo in za vse druge svetinje, ter da nam je tudi v tem oziru vzgled in luč! — O svatje! Kaj pa bi rekel o prečudežni nevesti njegovi, o prelepi gospéj Jacinti, o tej devici brez primere? Jezik, miruj; molči, beseda! — Svatje: vse hude misli pod pepel in prah, zlohotne sumnje v bežni veter! Poklonimo se jima, nevesti in ženinu!

(Vzdignejo, trčijo, pijó.)

Peter Zahvalim te, učitelj Šviligoj, za prelepe besede, vse vas zahvalim, svatje in rodoljubi, za toliko ljubezni! Toda glejte, pozna je že noč in kljub baklam in lestencem sijejo že zvezde v ta veseli hram. Mudi se nama na veličastno pot, na cesto vriskanja in vseh sladkosti! Vi pa se radujte, kakor se svatom spodobi: moj dom je vaš dom.

Dacar (s pijanim smehom). Tisto je že res: tvoj dom je naš dom ... naši grehi so ga sezidali!

Vsi Molči, sova!

Popotnik (plane od leve). Postava se ziblje, svetilka ob bedru!

Peter (ogrne Jacinto).

Na voz, Jacinta! Po široki rávni

čez hribe in doline in vode!



Jacinta Z levico ti bom stiskala desnico,

z desnico pa te bom objemala!



(Peter in Jacinta na verando; od zunaj se čuje bič voznikov in prhanje konj; voz oddrdra.)





Sedemnajsti prizor


Prejšnji brez Petra in Jacinte; potem debel človek.

Zlodej Kam?

Vsi (v nenadnem strahu). Kam?

Zlodej Ni bil!

Vsi Kdo je bil?

(Duri na desni se na stežaj odpró; v dvorano stopi debel človek, vaškemu policistu podoben, sabljo ob strani, svetilko v roki.)

Debeli človek V imenu postave vprašam, če se ne skriva tod Krištof Kobar, tat, umetnik, kontrabandar in razbojnik?

Vsi (molčé okamneli).

Debeli človek Kdo izmed vas, vprašam, je Krištof Kobar, tat, umetnik, kontrabandar in razbojnik, ki se je priklatil v dolino šentflorjansko, da jo pohujša?

(Vsi, debeli človek tudi, se ozro na popotnika.)

Popotnik (ves ubog in klavrn). Kako bom umetnik, kako bom razbojnik? Sirota sem iz doline šentflorjanske; Mojzes, pod vrbo skrit.

Vsi (v grozi). Kdo?

Popotnik Nikar me ne tepite! Krištof Kobar se je odpeljal z nevesto ...

Zlodej Hudiča samega je ukanil! (Plane skokoma na verando in izgine smrdèč.)

Vsi (zakričé od groze). Zlodej sam!

Dacar (popotniku). Samó tale spletka je kriva, ta reva jokava!

Popotnik Saj nisem kriv, saj grem na pot! (Zbeži na verando.)

Vsi Samo tá je kriv! (Okrenejo se za njim.)





Osemnajsti prizor


Prejšnji brez Zlodeja in Popotnika.

Župan Stojte, rodoljubi iz doline šentflorjanske! Ne prenaglite se, poslušajte resno besedo! — Veliko pohujšanje je prišlo v dolino šentflorjansko, velika sramota je prišla nádnjo! Zlodej sam je prišel med nas in se je izdal za krščenega človeka, z njim pa je prišel največji razbojnik današnjih časov, imenitni Krištof Kobar. Ampak vse to ni pomagalo nič, neomajana in neomajna je ostala čednost doline šentflorjanske!

Dacar Resnično!

Župan Pri tebi, dacar, ni bilo kaj omajati! Zvesta in neoskrunjena je naša rodoljubnost in taka ostane na vekomaj. S sramoto oblita in zasmehom našim sta pobegnila zlodej in razbojnik, je pobegnil za njima tudi tisti repèk, sirota imenovan! Mi pa ostanemo — zmagovalci na bojnem polju; čisto vihrá nad nami bandero doline šentflorjanske. In pod tem banderom zapojmo, pohujšanju vkljub! ...

Vsi (se vstopijo v vrsto in zapojó šolsko pesem).

Alojzij sveti, cvet mladosti,

izgled prelepi nam si ti;

poslušaj pazno nauk svetosti,

pobožno tega mát’ uči ...

1. prizor


Mlakar — močna, blizu štiridesetletna postava; elegantno, črno oblečen; obraz bledosive barve, poteze trde, nelepe, precej odživele; oči velike, nezadovoljne, trudne; lasje in brki temnorjavi. — Strnen: — mlad človek s prijetno zunanjostjo.

Mlakar Ne, prijatelj, jaz nisem žalosten, niti vznemirjen ne! Ali misliš, da nisem čutil, kakó so mi že davno polagali zanko krog vratú, tiho ... skrivno ... oprezno. Ne, jaz se ne vznemirjam. Lahko bi jih bil zgrabil za roke v prvem trenotku, ko so se me pričeli dotikati, kakor tatovi. Toda zatiskal sem oči in zato so postali pogumni.

Strnen Torej kratko in jasno: ti si obupal.

Mlakar Tako si ti razlagaš? — Dr. Mlakar, državni in deželni poslanec, predsednik, pokrovitelj in častni član na vseh koncih in krajih, pojem in vsebina narodove prosvete, - on je obupal! On nima več močí, da bi prenašal različne serenade in slovesne nagovore in napitnice, on se ne čuti več zmožnega, da bi vodil na vajetih in ponižával in poviševàl svoje nekdanje hlapce in oboževatelje ... In zakaj ne? Par ščenét se mu je zagnalo v nóge in on je pal. — Zeló si duhovit.

Strnen Stvar se ti zdi premalenkostna. Kdo sklicuje ta »shod zaupnih mož«? Sladki doktor Delak. On se je slinil ob tvoji rami in obenem mežikal z drugimi. On te je hvalil in obenem pomiloval ... »Žení, vsekakor žení, ponos našega naroda, — zakaj ne? ... Ali saj vemo, — pa je boljše, da ne govorimo o tem. Čemú bi se sramotili pred svetom z napakami svojega vodnika?« In tako dalje! Na tak način si je ustvaril celo stranko, medtem ko so ostali tvoji odkriti nasprotniki osamljeni. Jaz bi se bal take stranke, skríte, hinavske, napol še nezavedne. Kakšno je njeno število? Njen program? Kje so njeni govorniki? Strmoglavi te, kadar najslajše spiš ... kadar se zabavaš s prijatelji ... kadar sanjaš v letovišču.

Mlakar Veliko truda ne bodo imeli; pridem jim sam naproti.

Strnen Jaz te ne razumem.

Mlakar Ni treba ... Ti si dejal, da me uničijo nepripravljenega, brezskrbnega; zdaj je za to najlepši čas ... Na shodu bodo govorili ljudjé, ki niso vredni, da bi jim pljunil v obraz. In kakšne grobove bodo odpirali! Privlekli bodo na dan vse moje napake, pregrehe in hudodelstva. Vse gigantiško povečano in z gnojnico polito. Merili in tehtali bodo vsako mojo besedo; in kakšna je tehtnica, taka bo sodba. Po oglih bodo razstavljali mojo nemoralnost, po svoje razlagali vsako dvoumno gesto ... A jaz jim ne odgovarjam, četudi bodo napravili iz mene karikaturo, da me potisnejo toliko lažje v prah.

Strnen Kaj te je obšlo? Ti se uničuješ sam.

Mlakar Bojim se samó, da me ne obide slabost, kadar pride tisti čas ... Kaj misliš ti o meni, prijatelj?

Strnen Ta trenotek bi ti ne delal komplimentov.

Mlakar O moji preteklosti? O mojih delih? O mojem življenju? — Ti bi se prepiral z mojimi nasprotniki, deval bi jih na laž in jim očital obrekovanje in nesramnost. Ali ti ljudje imajo čisto prav, kadar se zgražajo nad mano; in to čutiš ti sam. Kedaj sem stegnil rokó za koga drugega, kakor zase, za svojo slavo, za svojo moč? Imel sem vpliva dovolj, priložnosti vsak trenotek, denarja na razpolago, — ali kdo me imá zahvaliti le za en kozarec vodé! Gotovo, zgodilo se je morda časih, da sem služil slučajno tudi drugim, kadar sem služil sebi in svoji zabavi. Ali to je bilo slučajno.

Strnen Svoje dní si gledal stvar drugače ... Ali se še spominjaš tistega večera po zadnjih volitvah, ko so ti napravili serenado in je vriskalo vse mesto pod tvojimi okni? Kakó si nam pravil takrat ...: »Zaničuj te ljudí in smeši jih, delaj jim poklone tam, kjer jih najmanj zaslužijo, pa te bodo vzdigovali na rame ...« Ali tista tvoja čarobna satira, ki je izšla par mesecev pozneje! »Potreba in koríst korupcije.« Kakó majhne smo se čutili poleg tebe! To je bil zasméh Napoleonov. Kdor je bil najbolj ponižan, obožával te je najglasneje.

Mlakar In še dalje, še lepše! ... To smo živeli življenje, tu pri meni! Kako smo bíli v obraz malenkostni morali naših filistrov! Zabavale so nas najlepše ljubice, - vino je teklo z miz, pogrezali smo se s polno dušo v uživanje in razkošnost ... Ženialno blato! In kakó se je strdilo na meni ... kot skorja na obrazu, na rokah, po vsem telesu ... izlilo se mi je prav do srcá. A prej ga nisem čutil, dokler nisem stopil pred njene očí, tako svete in nedolžne ... Od tedaj me duší in muči, ali kakor se ga branim, vedno nižje se udira pod mano; —

Strnen Ne blêdi; saj si ves utrujen od razburjenja. Čemú se mučiš zarad bolnega dekleta, kakor je Pavla; kaj hočeš z njo?

Mlakar Ti ne vidiš drugega, kakor njena upala lica in njene sesušene roké ... Ali meni je takó čudno poleg njé; čutim se nizkega in umazanega, in ljubim jo, kakor še nisem ljubil nikdar nobene ženske.

Strnen In Olga? Pozabil si jo jako hitro.

Mlakar Zakaj me zasmehuješ? Kadar se je naveličam, pojde in si poišče koga drugega. Meni se gabijo ti kupljeni poljubi; pečejo me na ustnih in vendar nimam močí, da bi se jih ubranil.

Strnen Kljub temu ne moreš tajiti, da ti je nenavadno zvesta. Spominjaj se: — odkar je pri tebi, živi samó zate. In napósled je krasna ženska; primerjaj jo s Pavlo!

Mlakar Resnično: — polno, razkošno teló, kipeča ustna, vroče očí, — ali kadar jo poljubljam in objemljem, mi je v glavi pusto in težko, v srcu pa ne čutim ničesar in sramujem se samega sebe. Kadar pridem od njé, ne mogel bi pogledati Pavli v očí; zaklenil bi se v sobo in si zakril obraz. — Moja sentimentalnost se ti zdí morda smešna ... Ali če mislim nanjo, zdí se mi, kakor bi vstajal pred menoj drug svet, ves jasen in sončen, poln nedolžnosti in ljubezni, — daleč, daleč od tega zaduhlega življenja, pod čistim, svobodnim nebom ...

Strnen Ali povej mi vendar jasno, — kaj misliš, kaj hočeš doseči? Ali boš prosil njene roké? Ali si jo vzameš za ljubico, kot Olgo? Po mestu govoré o tem; napravili so ji celó podoknico, kakor si morda slišal ...

Mlakar Nesramne duše! A jaz jih podučim! In to si je izmislil moj pisar; vrgel sem ga na cesto še tisti hip ... Vernik!





2. prizor


Prejšnja. Vernik med vrati na desni.

Mlakar Kod se klati zdaj ta človek?

Vernik Sinoči sem ga videl v kavarni vsega razgretega; imel je večjo družbo krog sebe.

Strnen Krasno: — imel je večjo družbo krog sebe. Ti si nepreviden in slep, ravno zdaj, ko bi moral paziti na vsak korak. Sam ponujaš agitatorje svojim nasprotnikom in jim daješ najpripravnejša orožja. Znesel bi se bil nad svojim pisarjem pozneje, kadar bi bil čas za tó. Škoduje ti lahko veliko; služil ti je spretno in časih v precej kočljivih zadevah; — ravno takó spretno služi zdaj lahko Delaku ... In naposled, kaj ti je storil posebnega? Oprostil bi mu bil to nepremišljenost.

Mlakar To je bila nedolžna nepremišljenost! On gre in skliče svoje znance, — pol mesta je bilo tam. Smejali so se in zabavljali ... O, jaz jih poznam! Kakó je bilo, Vernik? Kaj so govorili? — In Prosén! Ko je bil sit mojega kruha, se je spravil nad mojo čast.

Vernik O Vas ni govoril razžaljivo; in vrh tega je bil že zeló pijan.

Mlakar O meni ne? Jako milostno. (Strnénu.) Kaj govoré po mestu? Kakó so povedali tebi?

Strnen Prosén je menda napravil zabaven večer na čast tvoji novi ljubici, Pavli Zarnikovi, in potem so ji peli podoknico. Meni se je zdelo vse skupaj zeló malenkostno.

Mlakar Malenkost! Po beznicah so napijali Pavli! Moji ljubici! ... Ti si jih slišal velikrat, v kakšnem tonu razpravljajo o mojih ljubavnih razmerjih z Olgo in prej z drugimi. Takó nizko so potísnili zdaj njó, ki niso vredni, da izgovarjajo njeno imé ... Ali jaz jih odvadim! To je bil samo eksempel! (Verniku.) In kaj je pripovedoval tisti večji družbi?

Vernik Ko sem prišel tja, so utihnili.

Mlakar Poizvedujte ... in povejte mi obrekovalce. O meni naj govoré, kar se jim ljubi, a Pavlo naj pusté pri miru. (Vernik se vrne v pisarno.) Ali ni to strašno, kakó nizko stojim? S svojo ljubeznijo sem jo onečastil.





3. prizor


Mlakar. Strnen. Delak, pri vhodu.

Delak ( — Gladko obrit, svetal obraz, malo pleše nad čelom; njegove kretnje so oprezne in premišljene; govori počasi, prijazno, neodločno.) Oprostite, gospod doktor, da sem takó svoboden in Vas nadlegujem osebno.

Mlakar Jako me veselí. Prosim, sédite. Kakó Vam morem postreči?

Strnen Dovoli, prijatelj, da se poslovim; nečem te motiti, in vrh tega imam še mnogo opravkov, če hočem jutri v Trst.

Mlakar Samó še trenotek ... Oprostite, gospod doktor ... Morda se oglasiš danes še pri Olgi? Stori mi to ljubav in sporoči ji, da nocoj ne pridem ponjo. Obljubil sem ji, da jo povedem v opero; ali to mi je nemogoče. Jaz se ne morem zabavati, niti govoriti z njó besedice več.

Strnen Da ne postaneš sentimentalen v tej družbi. Kdo drugi bi te drugače razumel, kakor jaz.

Mlakar Pa vrni se kmalu; zeló te potrebujem.

Strnen V kratkem času. — Klanjam se, gospod doktor. (Odide.)





4. prizor


Mlakar.Delak.

Delak Gotovo ste iznenadeni nad mojim posetom, blagorodje. Ali štel sem si v prijetno dolžnost, da Vas povabim osebno —

Mlakar Na Vaš znameniti shod? Hvala iskrena. Od nekaterih strani sem že čul o tem shodu, — kaj nameravate z njim? Kaj hočete doseči?

Delak Jaz čutim iz Vaših besed, da vidite v meni nasprotnika —

Mlakar Kaj imá to pri stvari?

Delak Vi smatrate ta shod kot nekako demonstracijo proti Vam; takó so Vam poročali in Vi sami ste prepričani o tem. Tudi jaz sem naletel po mestu na podobne govorice, — in to je glavni povod, da Vas vznemirjam s svojo prisotnostjo.

Mlakar Torej tajiti hočete, kar je jasno, kakor na dlani: — da ste delali za ta shod že pred meseci in meseci, tiho in oprezno, kakor bi snovali zaroto, — da ste hujskali, kjer se Vam je ponudila prilika, - da ste govorili o oholem gospostvu, o krutem samodrštvu, o korupciji in nemorali ... Ali mislite, da je kdo dvomil, komú je bilo namenjeno vse to?

Delak Pričakoval sem ta očitanja, zató nisem iznenaden, čeravno me globoko žalijo. Vi me imate na sumu, da spodkopujem na skrivnem Vaš ugled, da Vas trgam s prestola, na katerega Vas je posadilo naše mesto. Ali to ni bil nikdar moj namen, — in kakšno korist naj bi imel jaz sam pri tem?

Mlakar Lahko je uganiti. In če zanikujete vse, čemú potem vaše tiho rovanje, čémú ta shod?

Delak Dovolite, gospod doktor, da govorim odkrito.

Mlakar To bi me jako veselilo.

Delak Gotovo Vas ne razžalim, če Vas opozorím na velike nedostatke v našem političnem življenju, zakaj poznate jih samí najbolje. Opazili ste že lahko davno, kakšna brezbrižnost je zavladala v nas gledé najvažnejših vprašanj, ki vzburjajo drugod duhove in vzpodbujajo k delu in premišljevanju. Kamor pogledate krog sebe, povsod cinična brezdelnost in leno zanašanje na vodnike. In ako jo ti zavozijo, ako ravnajo z narodovim zaupanjem lahkomiselno in prešerno, ne zmeni se za tó živa duša ... Drugod po svetu, — kakšno življenje, kakšna politična zrelost! Ali tu v našem mestu, tu živimo kakor za kitajskim zidom: staro, patriarhalično življenje; vsakdo je srečen, da mu ni treba imeti svoje volje in svojega razuma.

Mlakar To je torej nekako jedro Vašega programa, ki ga mislite razvijati v nedeljo na shodu. Točko o lahkomiselnosti vodnikov bi razpredli nekoliko obširneje; dalo bi se povedati veliko zanimivega.

Delak Vi prihajate s svojim starim očitanjem; to me zeló bolí. Ali preverjen sem, da čutite samí, kaj ste zagrešili in koliko je trpel narod zarad Vaših napak. Treba bi bilo samó priznati, da se je zavozilo in takó bi ne bilo veliko težav, da bi se spravil voz na pravo pot.

Mlakar Dovolj, dovolj! Kar bi imeli še povedati, spopolnim si lahko sam. In jásnejše bi ne bili mogli razkriti svojih načrtov, kakor ste to ravnokar storili. (S pritajeno razburjenostjo.) Vi govorite z máno, kakor bi me gledali že pod svojimi nogami, kakor bi ležal na tleh, nemočen in uníčen, zamotan v vaše zanke. Občudujem Vašo nedosežno previdnost. Niste me napadali javno in naravnost; dajali ste mi klofute in z drugo rokó ste me božali. Računali ste odlično: — pomilovali ste me in s svojim pokroviteljskim sočutjem smešili. Kazali ste na moj plašč, kjer se Vam je zdelo, da je najbolj umazan in vzdihovali ste sentimentalno: »Ah, moj Bog, ne glejmo tja, ne sodimo ga, zakaj on je naš vodnik!« ... In danes zahtevate, da se Vam zjokam na prsih in priznam svoje grehe. Prišli bi do gospostva brez boja in poleg tega bi se lahko kazali svetu v najplemenitejši luči ... Kakor sem rekel: Vaš račun je ženialen, a za danes ne obveljá. Aranžirali ste svoj neumni shod, da bi me zvrnili na najlepši način; pa videti hočemo, koga bo bolela glava po njem ... (Pri desnih vratih.) Vernik!





5. prizor


Prejšnja. Vernik.

Mlakar Naročite gospodu Jerebu in notarju Vrančiču, naj prideta takoj k meni, brez odlašanja, zakaj čas je drag ... Do nedelje sta samó še dva dní, gospod doktor? ... Poiščite urednika Froléta; zdaj bo najbrže v kavarni; naj se potrudi tudi on k meni. Recite vsem, da se pogovorimo o važni stvari, in ... da sem se premislil ... Dobro bi bilo, če naznanite to tudi Grudnu. Naj pridejo nemudoma. (Vernik odide.)





6. prizor


Mlakar. Delak.

Mlakar Ali veste, gospod doktor, da sem Vam zeló hvaležen? ... Mislite si, odločil sem se bil že popolnoma, da položím roké navzkriž in se vam poklonim ... Kakor vidite, znam govoriti zeló odkrito.

Delak Hoteli ste —?

Mlakar Takó je. Hotel sem se Vam vdati, brez ugovorov, brez pogojev, brez najmanjšega hrupa. Ali Vi ste bili zeló neprevidni; síloma ste mi potisnili orožje v roko, dasi ga nisem maral; in zdaj glejte samí!

Delak Vi začenjate boj, gospod doktor, in ne pomislite, da bo to le domovini na škodo.

Mlakar Meni se zdí, da sva prišla v pogovoru že daleč dovolj, — da pustiva lahko fraze pri miru.

Delak Blagor domovine Vam je fraza?

Mlakar Fraza! Prosvetljenost, o kateri ste govorili, — fraza! Napredek, politična zrelost, — fraza! Ali vseh teh idealnih, bobnečih fraz potrebujete nujno, da dosežete svoj smoter. Skovali ste si iz njih bodalo in ščit obenem. Z njimi zakrivate svoje hinavstvo in napadate lahko na najspretnejši način vsakogar, ki Vam stojí na poti. In to sem zdaj slučajno jaz.

Delak Razžaljivo govorite; toda prosim Vas, nadaljujte; besede, kakršne so vaše današnje, so mi jako dragocene.

Mlakar Motite se, če se Vam dozdeva, da govorím v razburjenosti nepremišljeno, da Vam sam ponujam lice za klofuto ... Spraviti ste me hoteli na polje, kjer Vam morda nisem kos; ali jaz Vam ne sledím na tej poti, ker ne maram boja v temí, zahrbtnih intrig in tihega rovanja; to vse prepuščam Vam, zakaj meni se zdí nečastno. A tega niste upoštevali, to je bila napačna poteza v Vašem načrtu. Kar govorím danes Vam, kar govorím svojim prijateljem, to hočem povedati na Vašem shodu ... in obenem posvetimo po kotih, kjer ste razpredli svoje pajčevine; — kakšen vtisek bodo napravile na soncu, to je Vaša stvar.

Delak Tedaj odkrito hočete priznavati korupcijo, ki je vladala pod Vašim gospostvom? Odkrito hočete —?

Mlakar Odkrito in naravnost! Kakor ste govorili prej Vi samí, — o lenobi, cinizmu in propalosti, — kolikor daleč hočete. Jaz izgubim pri tej igri veliko, Vas pa bo uničila in Vaša misija bo končana.





7. prizor


Prejšnja. Jereb , pri vhodu.

Jereb (Starikav človek z redkimi, sivimi brki, zaspanim obrazom in naočniki na nosu.) Klanjam se, gospôda! — Ravnokar sem naletel v kavarni na tvojega pisarja, ki je iskal Froléta, in požuril sem se, da ti ustrežem ... Hm ... znamenite pogovore, kakor se vidi ... da, da, časi so resni, gospoda moja ... in nekako razburjena, hm? Da, da!

Mlakar Takó je; razpravljala sva delikatna vprašanja, — ali ne, gospod doktor? Ako želite, lahko prisostvujete naši mali konferenci; ne bo nič posebnega, nič tajnega.

Delak Ne, ne ... hvala lepa; Vi ste preprijazni, gospod doktor. Zamudil sem se celó dalje, kakor sem hotel, — zató dovolite, da Vas zahvalim za vljudni vzprejem in se poslovim.

Mlakar Škoda, da takó hitite; povedali bi lahko še kaj imenitnega, ali ne upam se Vas zadržávati ... Na svidenje!

Delak Z bogom! (Odide.)





8. prizor


Mlakar. Jereb.

Jereb Imela sta kaj interesantnega s tem Delakom? Ti si vznemirjen ... hm ... razjarjen.

Mlakar Poglej me, Jereb, — ali izgledam kakor človek, ki mu je prisojeno samó še kakšnih štirinajst dni? Ali me zapuščata razum in fantazija — ali so moje očí oslepele, moji čuti oslabeli, — ali vidiš na mojem obrazu smrtne poteze?

Jereb Znamenita vprašanja ... hm.

Mlakar Ti ne zapaziš ničesar? Čudno ... In misli si: Delak je prišel ravnokar k meni, da si izgovorí dediščino za umirajočim.

Jereb Čudovito ... hm, in precej nejasno. Čemú praviš, da te je počastil Delak?

Mlakar Kar je počel zadnje mesece, to ti je znano — in o tem nameravanem shodu?

Jereb Natanko. In ti mu nisi stopil na prste, kakor smo ti svetovali ... da, da.

Mlakar Doslej sem imel razlogov za svoje odlašanje, — a zdaj je stvar dozorela. Delak je takó ponosen na svoje uspehe, da je zahteval od mene naravnost, naj se mu vdam na milost ali nemilost, odstopim svoje mandate, skesano potožim svoje grehe in zlezem solzan in osramočen v svoj kot.

Jereb Jako veliko je zahteval. In ti si ga potipal ... hm, krepko potipal?

Mlakar Kakor je zaslužil; a na shodu v nedeljo ga razkrijemo do nagega.

Jereb Zdravo bi bilo, hm, jako zdravo, in skrajni čas je. V mestu stojé stvarí tu pa tam precej slabo ... hm. Delak je bil priden ... da, da.

Mlakar Treba je zvedeti natanko, kakó govoré po gostilnah in kavarnah, kakšne neumnosti so raztrosili Delakovi ljudjé. Ali kaj je jedro vseh govoric; kaj si slišal ti sam?

Jereb Nič trdnega ... hm. Same splošne stvarí, nezadovoljnost brez določnih vzrokov. Veliko vlogo igrá pri vsem tudi tvoje ... hm ... privatno življenje ... da, da; oprosti!

Mlakar To se pravi, moja nemoralnost.

Jereb Takó jo imenujejo časih, in tudi bolj jasno ... hm. Ti daješ ljudem pohujšanje, kakor pravijo in tvoje ljubice niso ... hm ... svetnice; da, da.

Mlakar In to so zapazili šele zdaj, ko čutijo, da se maje pod menój; dokler sem jim stal pretrdno, se me níso dotikali.

Ali jaz jih odvadim stikati po moji spalnici in sezati z umazanimi prsti v stvarí, ki jih ne brigajo.





9. prizor


Prejšnja. Vrančič, Frolè — pri vhodu.

Mlakar Dobro došla; zeló sta mi ustregla, da sta se potrudila takó hitro.

VrančičKakor mi je sporočil Vernik, si se premislil, — v kakšnem oziru?

Mlakar Pustili smo vajeti iz rok in zdaj imamo posledice. Pri nas je vse v neredu in hujskači in agitatorji Delakovi imajo lahko delo. Zató je nujno potrebno, da se domenimo, kaj je ukreniti ... Prosim, sédite.

Frolè Vzbudil te je torej šele ta shod. Zadnjih par mesecev smo tavali s svojim listom kakor v polutemi. Jaz sem sicer nekoliko vedel, kaj počnó krog nas, ali prijeti jih nisem mogel nikdar na občutnem mestu; delali so takó na lahko, da si udaril v meglo, kadar si jih hotel zadeti.

Mlakar A zdaj se pokažejo na jasnem, kar nam more biti samó ljubó ... Odločnih pristašev, ki bi imeli kaj talenta in vpliva, Delak sploh ne more imeti veliko?

Frolè Jaz mislim, da jih nima. Kakor je govoril in delal megleno in negotovo, bilo je skoro nemogoče, da bi si pridobil navdušenih prijateljev, ki bi jasno vedeli, kaj hočejo.

Vrančič Toliko več pa imá prikritih, ki so se vrgli v svojem vedenju popolnoma po njem. Slinijo se in zabavljajo obenem, da jim človek ne more pogledati v dušo.

Frolè Recimo, prijatelj Gruden ... Kdo bi si bil mislil o njem!

Mlakar Gruden? On je vendar tvoj najboljši sotrudnik.

Frolè Sodil sem ga po članku, ki mi ga je izročil včeraj. Pisal je o političnih značajih ... da na priliko ni vseeno, kakó se vede v svojem zasebnem življenju človek, ki ga je izvolil narod svojim vodnikom in mu izročil svoje zaupanje ... skratka, jako idealno in bedasto, — in vrh tega se je videlo precej jasno, kam je meril.

Mlakar Hinavci! In on je imel svoje dní najumazanejši jezik, kadar je pil do pozne nočí, — moje vino in v moji družbi.

Jereb Hm ... govori se tudi o Strnenu, da, da; pa to so morda bajke.

Vrančič O Strnenu nisem čul ničesar.

Mlakar Prazno! Bil je ravnokar pri meni in jaz ga poznam.

Frolè Stanje je tako, da se moremo zanašati na malokoga.

Mlakar Zató nam je napravil Delak s svojim shodom pravo uslugo. Razkrinkajmo ga brezobzirno; osvetliti je treba natanko vsak njegov tihotapski korak. Z ironijo ga je treba uničiti; — kdor se osmeši, ne more biti več patetičen; in Delak je brez patosa, kakor jezdec brez konja. Ne mu ugovarjati; to bi mu bilo samó prijetno; ne se prepirati z njim. On bo govoril idealno; govorite idealno tudi vi in políjte ga mimogredé s sarkazmom. Pravil bo o neznosnih razmerah v našem mestu, — storíte to tudi vi in glejte, da bote slikali še veliko bolj črno, kakor on sam; ako mogoče, — in mogoče je vse, — obrnite stvar takó, da zvalite krívdo nanj in na ljudí njegovega kalibra, na hujskače in hinavce ... Ali njegove skrite pristaše pustite v miru, bodite z njimi prijazni in stavite jih visoko nad Delaka; ponižajte in osmešite ga pred njimi, da jih bo sram vodnika in učitelja ... Napósled pa si izposodite od njega sentimentalnost in tožite ljudém, — kakšni umazani oblaki podle zavisti in gospostvaželjnosti so se pripodíli nad naše mirno mesto, — in tako dalje.

Frolè Torej boj do skrajnosti.

Mlakar Hočejo ga, — in ti imaš veliko nalogo. V istem smislu naroči krepkih, bombastičnih člankov za svoj list in glej, da pridejo v mnoge roké ... V podlistku smeši in karikiraj, — to je pikantno in ugaja ljudem ... Medtem pa delajte med svojimi znanci, posebno med onimi, ki so bili povabljeni na shod. Časa imamo samo še dva dní.





10. prizor


Prejšnji. Vernik, — pri vhodu.

Vernik Gospod Gruden se je oprostil.

Mlakar To je zdaj razumljivo.

Vernik Pač pa sem naletel v kavarni na Prosena, ki mi je izročil pismo za Vas.

Mlakar Kaj hoče?

Vernik (Tišje.) Pravil je tudi meni samemu o gospodični Zarnikovi.

Mlakar Kaj Vam je pravil?

Vernik Da se varujte Strnena.

Mlakar Dajte mi pismo ... Dovolite, da Vas ostavim za dve minuti. Pomenite se o naših zadevah in potem mi povejte rezultat. (Odideta v pisarno.)





11. prizor


Jereb. Vrančič. Frolè.

Frolè (Po kratkem molku.) Torej?

Jereb Jako gospodovalen ... hm, jako energičen, da, da ...

Vrančič Odkrito in jasno, — meni preseda že veliko stvari. Časih se zdim samemu sebi, kakor bi služil za hlapca pri njem. On je vsekakor velik talent in ko bi hotel, koristil bi veliko. Ali čudno je, zakaj bi se ravno njemu takó brezpogojno klanjali. Kaj je storil takó slavnega, kakó je zaslužil to klečeplastvo, ki ga uživa od vseh strani?

Frolè Pridobil si je zaupanje narodovo, — kedaj, zakaj in kakó, to je njegova stvar. Sicer jaz za svojo osebo nisem bogve kakó navdušen zanj: on je trd gospod in ne trpí v listu nobene samostojne besede. To me je razjarilo velikrat, ali sklonil sem hrbet.

Vrančič Sanja se mi, da to gospostvo ne bo trajalo več dolgo.

Jereb Znamenja kažejo ... hm, težki oblaki. In on ni več tisti, kakor je bil časih ... da, da.

Vrančič On ni več tisti. Zarad njegove malomarnosti smo čakali toliko časa brez dela in gledali, kakó so rojíli krog nas Delakovi ljudjé. Njemu se je ljubilo takó in zdaj zopet se mu ljubi, da prehitimo, kar smo zamudili in zastavimo glave zanj.

Jereb In recimo, da propade ... hm, mogoče je, — potém smo na suhem ali kakó podobno ... hm; da, da.

Frolè On se smatra mogočnim in nedotakljivim, kakor je bil doslej ... »Priznávajte, ne ugovarjajte, sméšite!" — To bo šlo težkó! Ali naj priznavamo, kaj je počel in govoril pri zadnjih volitvah, - in kaj ni govoril, kadar bi bil moral kaj storiti v korist mesta in naroda? Ali naj molčimo in pritrjujemo, če se bodo drgnili ob njegovo osebo in prijetno domače življenje? Bojím se, da se ne osmeši sam, — in kakó bo takrat?

Jereb Hm, da, da: kakó bo takrat?

Vrančič Če se zgrudi on, potegne nas s seboj in tu nam ostane samó dvoje: — ali se približamo Delaku —

Frolè Ali pa?

Vrančič Jasno: — ali pa žrtvujemo njega in Delaka in se vzdržimo samí na starem programu.

Jereb Stari program je sam doktor Mlakar, — in brez njega ostane prazen in smešen, vsaj za nekaj let ... da, da.

Frolè Jaz mislim, da je treba vztrajati poleg njega do volitev, — a do shoda gotovo. Mlakar je odličen govornik, kar pa Delak ni in nihče njegovih ne; zató je še mogoče, da se izreže.





12. prizor


Prejšnji. Strnen — pri vhodu.

Strnen Ah glej, — sami prijatelji ... Kaj mislite, kaj pravite k temu?

Vrančič Zopet novice?

Jereb Nemirni časi ... hm, jako nemirni, da, da.

Strnen Gotovo ste slišali samí. V tem kratkem času se doktor vendar ni spreobrnil. On obupuje, roké so mu omahnile, pokoja si želi, — na veliko radost Delakovo.

Vrančič — Ki je bil takó bedast, da ga je zopet siloma potisnil v boj.

Strnen Kakó?

Frolè On hoče boj, — skrajen, brezobziren. Da ste ga slišali ravnokar!

Strnen Torej zopet nov obraz. Jaz ga ne poznam več. Izpreminja se vsako minuto; zdaj govori sanjarsko, sentimentalno, kakor šestnajstletna punca, in hipoma bíje zopet krog sebe, kakor bi se bil vzbudil iz spanja. Danes se mu gnusi politika in veseljaško postopanje, želí si tihe, romantične samote med gorami in gozdovi, — jutri pa se vrže s potrojeno silo v hrup in šum, da živí in užíje, kar je zamudil.

Vrančič Kaj ga je napravilo takega? Šepetajo si o novi ljubezni.

Frolè Gruden mi je pravil nekaj o Zarnikovi Pavli; peli so ji menda celó podoknico na njegov račun.

Vrančič Pavli? — S to imaš tudi ti nekaj opravka, Strnen, kakor se čuje; — to se pravi, gotovega ne vem ničesar.

Strnen Kaj ti pride na misel ... A Mlakarja je popolnoma uničila. Postal je zarad njé mlečnozob študent. Če pojde takó dalje, doživimo v kratkem času propad njegove slave. Volitve so blizu, pod nogami se mu maje in on leta za dekleti.

Jereb Slabo, hm ... treba je stvar premisliti.





13. prizor


Prejšnji. Mlakar, — iz pisarne.

Mlakar Ti si že tukaj, Strnen? To je dobro ... Misli si, jaz sem slišal že toliko zanimivega v tem kratkem času.

Strnen Prijatelji so mi povedali, da si se premislil.

Mlakar Povedali so ti? Jako interesantno ... A daj ti, Strnen, da te od blizu pogledam; prav v obraz, v oči ...

Strnen Ti se mi vidiš zeló vznemirjen, prijatelj.

Mlakar Ah, kakó prijazno ... kakó se zanimaš zame ... Povej mi, Strnen, ali znaš ti lagati?

Strnen Kakšno vprašanje!

Mlakar Čudno, kajneda ... Ali rad bi te prašal še kaj drugega, veliko drugega ... in še bolj interesantnega.

Vrančič Vidva imata zasebne stvarí; kakor se dozdeva, zató je pač umestno, da vaju ne motimo.

Mlakar Ah, dragi moji, prosim vas, oprostite ... midva končava kmalu ... A naposled pa naša stvar tudi ni tako nujna; pomenimo se lahko še jutri, ali pojutrišnjem, — ali pozneje; časa je veliko!

Frolè In pri tem ostane, kar si bil prej odločil?

Mlakar Kakó? Jaz sem bil prej odločil? No, ako sem bil odločil, torej naj ostane, — ali pa naj ne ostane; napósled je to pač vseeno.

Jereb Torej ... hm ... takó ... da, da!

Vrančič Kakó tedaj stojímo? Kaj je storiti? Treba bi se bilo posvetovati natančneje in določiti jasno, kakó se je ravnati.

Mlakar Da ... mi se bomo posvetovali in določili ... kedar hočete, kar hočete.

Frolè Dovolite tedaj, da odhajamo ... Klanjam se ... Na zdravje, Strnen!

Mlakar Hvala, prijatelji, da ste bili takó prijazni ... jako me je veselilo ... (Jereb, Vrančič, Frolè — odidejo.)





14. prizor


Mlakar, Strnen.

Mlakar Ti vidiš, Strnen, jaz sem popolnoma miren, kakor bi se ne bilo nič zgodilo; jaz ne jokam, ne razsajam, — ali ni to čudno?

Strnen Kaj se ti je pripetilo? Ti si strašen.

Mlakar Ne, ne odmikaj se; čemú se me bojiš? ... Ti prašaš, kaj se mi je pripetilo? ... Jaz sem odkril pred teboj svoje srce, poznal si vsak njegov najskrivnejši kot; zate nisem imel tajnosti, ker se mi je zdelo, da si moj prijatelj ... Ti pa si se na tihem smejal, kadar sem ti tožil, kakor otrok; rogal si se mi, kadar sem ti pokazal svojo dušo ... Povej mi, kaj si mislil na skrivnem, ko sem ti govoril o Pavli in o svoji ljubezni?

Strnen (malovažno) Ah, to te je takó vzburilo? Na uhó so ti prišle govorice, da — na kratko, da ljubkujem s Pavlo. Tudi jaz sem naletel danes že na podobno neumnost, — ravnokar tu pri tebi. Pravil jo je Frolè — ali Vrančič; ne spominjam se.

Mlakar In ti tajíš? Varati me hočeš še dalje, ker vidiš, kakó sem postal lahkoveren, zaupen kakor otrok, — da nimam več svoje volje, da te ne vidim, četudi se mi rogaš v obraz. Zasmehuješ me lahko svobodno; verjamem ti, kar hočeš, kolikor hočeš, — samó laskaj se moji ljubezni, božaj in tolaži moje trpljenje. Reci mi, da je ne poznaš, da se ne brigaš zanjo, — in jaz ti verjamem; verjamem ti, če mi rečeš, da ne ljubi ona nikogar, kakor mene samega; — da pričajo o ljubezni njeni boječi pogledi, da mi odteguje roko iz ljubezni, — da je sama ljubezen vzrok njenemu odmikanju in molčanju, kadar stojím pred njó. Povéj mi kakršno hočeš krasno laž in jaz ti jo verjamem ... Ah glej, prijatelj, ti me vidiš uničenega, nesvestnega od ljubezni, zató bi bilo brezsrčno od tebe, da bi me varal ... Povej mi resnico in, — gotovo, jaz ti ne porečem žale besede; dam ti rokó, svojemu prijatelju, samó povej mi resnico, ne varaj me ...

Strnen Govori jasno in trezno, da ti morem odgovarjati.

Mlakar Ti se čudiš moji razburjenosti, — ali prišló je takó nenadno, da mi je postalo megleno pred očmí ... Povedali so mi, da jo ljubiš in da ti ona vrača ljubezen; da si si jo osvojil popolnoma; da so te videli z njó v drevoredu; stiskala sta se za roko in šepetala ...

Strnen In takó si prepričan, da sem te izdajal, svojega prijatelja?

Mlakar Ali je resnica?

Strnen Dovoli, da se poslovim.

Mlakar Zakaj ne odgovoriš?

Strnen Ne žali me z vprašanji; jaz ti ne odgovarjam nanja. Nečastna so zate, ne zame.

Mlakar (po kratkem molku.) Ne hodi, oprosti mi! ... Ti ne moreš vedeti, kakó sem trpel v teh kratkih minutah ... Ali zaslužil sem to trpljenje ... Glej, ni še dolgo, kar sem ti pravil, da se iztrgam življenju, da se odločim popolnoma od svoje padle preteklosti, — a trenotek potem sem se zgrudil v prepad nazaj, v roke oholosti in častihlepju, — zatajil svoje srce in svojo ljubezen ... A jaz ne maram več omahovanja ... Kakor nikdar prej, ovladalo mi je dušo hrepenenje po tihi, nedolžni sreči, po sončni romantiki. Odsloviti hočem vse svoje nizke željé, vse kar mi je doslej uklepalo duhá, da se ni mogel povzdigniti visoko nad zemljo. Svobodno in mirno stopim potém pred njene očí, pred njen zaupni, otroški obraz, - in njeni pogledi se me ne bodo več plaho ogibali, njena roka se ne bo strahom umikala moji ... Ali prijatelj, ti si brezčuten; ti ne vidiš čudovitega ognja, ki se razlíva po mojih prsih, — in ne razumeš me ...

Strnen Jaz čutim s teboj globoko in odkrito, — ali čemú bi ti prigovarjal polblaznemu? Ti pač nisi premislil trezno, kaj hočeš storiti; — in kakó bodo sodili ljudje? Da si se umaknil od utrujenosti in iz strahú pred nasprotniki; tvoji sentimentalnosti se bodo smejali, a malo jih bo, da bi ji sploh verjeli.

Mlakar Čemú govoriš takó pusto? Zakaj se ne veseliš z menoj?





15. prizor


Prejšnja. Olga, — pri vhodu.

Olga To je lepó od tebe, da si me pričakoval; mislila sem skoro, da mi uídeš, kar bi ne bilo prav nič čudnega, kakršen si postal. Obljubiš mi, da me povedeš na zabavo, — in v zadnjem hipu mi odrečeš, brez vsakega pametnega razloga, — ker se ti enostavno ne ljubi ... Strašen človek! A zdaj se naglo pripravi, da ne prideva prepozno; uvertura je gotovo že pričela.

Strnen Oprosti, prijatelj; v najinem preživahnem razgovoru sem ti pozabil povedati, da gospodična Olga nikakor ni hotela sprejeti tvoje odpóvedi. In kakor se meni zdi, imá čisto prav; pojdi v opero, da se razvedriš.

Mlakar Ne morem in torej ne pojdem ... Jako žal mi je, ali jaz se zabavam najrajši sam. Oprosti mi, Olga.

Olga Zelo si hudomušen. Da bi govoril resno, tega si ne morem misliti.

Mlakar Hudó mi je, če te žalim; ali jaz ne pojdem ne danes, ne jutri, nikdar ne. Zabavaj se sama, dam ti vso svobodo; hodi v opero, v koncerte, v vesele družbe. Mene bo veselilo, če me boš lahko pogrešala.

Olga In takó mirno govoriš, ko mi daješ slovó, ko me pehaš od sebe? Ne zdí se ti vredno, da bi mi povedal, kaj sem ti storila, kedaj sem te razžalila ... Ali saj tega ne zahtevam od tebe, — ne opravičuj se, ne išči izgovorov in izmišljenih vzrokov ... O, jaz sem videla to že davno; nisem hodila za teboj, nisem te nadlegávala z vprašanji, niti nisem poizvedávala pri tvojih prijateljih, — a vendar sem čutila iz tvojih najprijaznejših besed, da sem ti zoprna, da se me hočeš iznebiti. Čemu mi nisi povedal tega prej in naravnost? Zakaj nisi priznal, da si se me naveličal, da ljubiš drugo, ki te zná lepše zabavati, kakor jaz.

Strnen Stvar je postala zeló delikatna, zató dovoli, da te ne motim. —

Mlakar Ostani, Strnen; z gospodično končava takoj ... Kaj je treba teh obširnih besed, čemú se razgrevaš? Ako jo zahtevaš, — ne vem, zakaj bi ti zakrival resnico; — jaz ti ponujam roko v slovó, ne bodi užaljena.

Olga Oh ne, ne misli, da bom jokala pred teboj, da te bom prosila ene same prijazne besede v slovó. Ali prosim te, povej mi, — kakó te je očarala? Kakó je govorila s teboj, kakó se je smehljala, kako ti je gledala v obraz, da te je mogla takó osvojiti? Razloži mi to skrivnost. Pavla ni lepa in vendar mi je ugrabila tvojo ljubezen.

Mlakar Ne izgovarjaj njenega imena.

Olga Ah, bojiš se, da bi je ne onečastila? Kakó moralno! ... In šele zdaj si se spomnil na svojo čast? ... Ali sem se kazala kdaj drugačno, kakor sem bila v resnici? Ali nisi vedel sam, kjé si me pobral in kakšno? Nikdar ti nisem skrivala svojega življenja; povedala sem ti sama, kakšno teló objemlješ, kakšna ustna poljubljaš ... Čemú si me vodil s seboj? Zakaj me nisi pustil v Trstu? ... Naročil si mi lepe sobe, napravljal mi elegantne obleke, kazal me ljudem, — ali sem te vsega tega prosila? ... Ti sam si se sklonil takó nizko k meni in zdaj nimaš pravice, da bi me zaničeval.

Mlakar Ne očitaj mi, ne muči me ... Povej mi, kaj zahtevaš od mene? Govori, — ali želiš denarja? Zahtevaj kar hočeš, samó ostavi me, ne muči me dalje.

Olga Ah ne, ubožček moj, jaz nisem neusmiljena; zabavaj se s Pavlo svobodno; — gotovo, jaz ti ne bom kalila pokoja; svoj denar shrani zase in — zanjo; vzdržim se brez truda, kakor bi se bila tudi doslej lahko brez tebe ... In ne misli, da se žalostim; ni moja navada; takih trenotkov sem videla že veliko do danes ... A tudi nimam obilo vzroka; kakor se vidi, nisi več vesel in kratkočasen, — in veselje je moj element ... Z bogom! ... Sploh pa se morda še kdaj vidimo.

Mlakar Oprosti mi, Olga, nisem te hotel raniti.

Olga Brez skrbí, tega tudi storil nisi ... Z bogom, gospod Strnen.

Strnen Klanjam se, gospodična Olga! (Olga odide.)





16. prizor


Mlakar. Strnen.

Strnen Pokazal si ji vrata precej surovo ... In ona je imela čisto prav s svojimi očitanji.

Mlakar Čestitaj mi in ne grajaj me. Zdí se mi, kakor bi se bil osvobodil gnusne verige, ki me je vezala na preteklost ... Kakó se čutim lahkega in svobodnega, kako se izlíva novo, lepše življenje v moja prsa ... A treba je še veliko, predno ga morem užívati s popolnim razkošjem ... Najprvo in glavno: — povej mojim in svojim prijateljem, da sem sit politike in spletkarstva, da odlagam svoje mandate, — in nadaljnje korake naj storé, kakor se jim najboljše zdí. Ko bi me kdo napadal, naj me branijo ali ne, — popolnoma svobodno.

Strnen To je tvoja resna volja?

Mlakar Kakor vidiš ... In zdaj v opero; dejal si, da sem potreben razvedrila ... Ali hočeš z menoj? Zdi se mi, da pride tudi Pavla.

Zástor pade.





Drugo dejanje


Salon pri profesorju Maku; na desni obednica, na levi profesorjeva soba, v ozadju vhod; na desno — zadaj — vrata v Pavlino sobo.





1. prizor


Makovka. Pavla.Mak (med vrati svoje sobe).

Mak ( — Neroden, star človek z razoranim naivnim obrazom.) Ali še ni bilo Strnena?

Makovka Vsak čas mora priti, kakor je obljubil.

Mak Kadar pride, povej mu, da ga težkó pričakujemo ... Ah, to so novice — — (Vrne se v sobo.)

Makovka Samó pomisli, kaj bi bila ti brez mene; delavka v tovarni morda, ali še kaj slabšega. Toda jaz sem se te usmilila, ker sem bila predobrega srca ... Zakaj te ni vzel kakšen drug sorodnik, — saj jih je bilo veliko! Pa niso bili takó neumni, kakor jaz ... Takrat seveda nisem mogla misliti, kako mi boš plačevala mojo dobrotljivost.

Pavla ( — Drobna postavica; bled, stisnjen obraz; velike oči, nemirne in sanjarske.) Jaz Vam nisem storila nič hudega, prav nič, da mi očitate nehvaležnost.

Makovka Sramoto mi delaš, da gledajo ljudjé za menoj ... Čemú so ti napravljali podoknico Mlakarjevi pisarji? Brez vsakega vzroka? Po mestu govoré, da si njegova ljubica. In brez razloga? — Kaj takega si ne izmislijo na lepem.

Pavla To ni res ... ni res.

Makovka Od tebe se nadejam lahko vsega ... Čemú posedaš potuhnjeno po kotih in molčiš in gledaš v tla, kakor bi imela zakrivati kakšno hudodelstvo? Druge so vesele in zdrave, ti pa hodiš okoli kakor duh, da se te človek bojí ... In pred svetom se pomiluješ in povešaš glavico, kakor bi ti bilo bogve koliko hudega, — da si mislijo ...: »Revica, uboga revica! Kakó je sočutja vredna! ...« In ti veš dobro, da me s tem sramotiš in v stran potískaš ...

Pavla Ali zakaj me mučite? Zaklenite me v sobo, ne pokažite me nikomur, jaz Vam bom hvaležna. Pustite me sámo, če vas žalim pred drugimi ... Nikdar Vas ne prosim, da me vzemite s seboj v družbo, — zakaj mi očitate, da se vsiljujem.

Makovka Ti čutiš, zakaj se delaš nesrečno in zapuščeno. Za tvoj obraz bi se pač nihče ne zmenil, — in ker se ti zdi, da nisi dovolj lepa, hočeš biti interesantna; — oh, jaz te poznam, jaz razumem vsako tvojo besedico. Pa ne misli, da se ti kaj posreči; s samo interesantnostjo ne uloviš nikogar ... Čemú se jokaš? Jaz ne bom gledala tvojih rdečih oči, — spravi robec!





2. prizor


Prejšnji. Vrančičevka in Ivanka, njena hči.

Makovka To je lepó, gospá Vrančičeva, da se nas vendar enkrat spomnite. Koliko sem že mislila, zakaj nas tako redkokdaj počastite ... In hčerka, — moj Bog, kakó je krasna; kakor roža; — lahko ste ponosni, milostiva.

Vrančičevka Ah, same skrbí, — saj veste, kako je z otroci ... In gospodična Pavla, vaše zdravje napreduje, kakor se vidi; danes so ličeca še dovolj rdeča. Jaz sem zmerom rekla, da ta bolezen sčasoma mine; le potrpite, gospá Makova, kakšna krasotica bo še iz njé ...

Makovka Tako malo imam upanja; bleda je kakor rjuha in nobena stvar je ne veseli. Samo časih se za trenotek malo popravi, da človek že pričakuje najboljšega, — ali takoj spet vse izgine.

Vrančičevka Žalostno, res žalostno; lahko si mislim, koliko je to trpljenja. Ali nikar ne obupajte. Jaz sem poznala nekega dekleta, — moj bog, da bi jo videli: — sam okostnik, rečem Vam; koža je na obrazu kar takó visela od njé — in očí vdrte, kakor pri mrliču ... Pa jo poglejte danes: rdeča je kakor krí in polna in okrogla; omožila se je in imá že dvoje otrok.

Makovka Ali to se ne pripetí velikrat, take čudovite spremembe, — in jaz se bojím za Pavlo. Da bi imela vsaj kaj razvedrila, — toda nič se ji ne ljubi.

Ivanka (Pavli) Ti si gotovo že dovršila svoj prt; jaz pa ne pridem s svojim nikamor; od začetka sem takó delala; ves dan sem vezla; komaj sem imela časa, da bi kavo spila. Zdaj pa leži tam v kotu, ves zamazan. Kadar ga vzamem v roko, mine me vse veselje; samó da bi naredila do polovice, potem bi že šlo.

Pavla Ivanka, stori mi veliko uslugo; ali hočeš?

Ivanka Kar zahtevaš.

Pavla Ti si veliko bolj razumna kakor jaz in dobiš lažje kakšen pameten vzrok ...

Ivanka O —!

Pavla Jaz bi šla nocoj rada ven, nekako ob šestih, ali še prej. Izmisli si ti kakšno pretvezo, da me vzameš s seboj, kadar odideš, — toda prej ali pa pozneje, kakor tvoja mama.

Ivanka Ah, ti imaš sestanek?

Pavla Povem ti med potjo.

Vrančičevka — Verbičevka mi je pravila, in ona je čula o tem pri Bernótovih. Najbrže je vse skupaj sama čista izmišljotina; ljudjé so hudobni in gledajo, kakó bi iznašli o človeku kaj nespodobnega. Meni je celó žal, verjemite mi, gospá Makova, da sem Vam opomnila o tej stvari.

Makovka Oh, — oh, — in jaz nisem niti slutila. Moje očí ... moj bog, — moje očí ... kjé sem jih imela? Gotovo je resnica vmes, drugače bi ne govorili ... Pavla, ali si že pokazala gospodični Ivanki svoj prt? Dovršila ga je že skoro, samo še dva, tri dni ...

Vrančičevka Kakó je pridna! — Tu imaš vzgled, Ivanka. Mislite si, niti do polovice še ni prišla s svojim.

Pavla Pa jaz sem veliko prej pričela, in tudi je delo slabše ... Pojdi, Ivanka. (Pavla in Ivanka odideta; v Pavlino sobo.)





3. prizor


Makovka.Vrančičevka.

Makovka Prosim Vas, gospá Vrančičeva, povejte mi vse, do pičice ... Ah, ali vidite, kakó sem vznemirjena? Da mora imeti človek vrh vsega še take skrbi ... Zadnjič z Mlakarjem, — saj ste gotovo sami slišali, kakšni škandali so bili to, — in zdaj zopet —! Ah, samo sramoto imam s tem dekletom.

Vrančičevka Vse je najbrže navadna govorica, brez vsakega smisla; nikar se ne vzburjajte takó silno. In tudi, če bi bila resnična ta govorica, kaj je potem hudega? Vsako dekle ima kakšno znanje in ni treba, da bi bilo kaj pregrešnega vmes. Pavla je pametna in poštena in Strnen ne verjamem, da bi nameraval kaj slabega. On bi bil celo dobra partija ... in če resno misli ...

Makovka Ali on ne misli resno! — Kaj ne poznate Pavle, kaj je ne vidite, kakšna je, — da lahko zaspí vsak čas in ne vstane več. Kdo jo bo jemal? Nihče ni takó neumen, da bi se hotel združiti z bolehno stvarjo, ki morda nima niti par mesecev več pred seboj. Če bi imela kaj premoženja, potem bi bilo že na kakšen način razumljivo ... ali takó! In posebno še ta Strnen. On je preveč praktičen, da bi se lahkomiselno navezal na jetičnega dekleta, ki nima toliko, da bi si kupila poročno krilo ... Pa da ona sama tega ne ve.

Vrančičevka Nedolžna je še, — in kadar jo vidim, kakó strmí prédse, zdi se mi, kakor da živí v sanjah, tam kjé daleč v kakšnem drugem svetu. Potem seveda ne razume življenja in ne pozná ljudi.

Makovka Takó malo, kakor bi bila prišla šele danes mednje ... Jaz sploh ne vem, kaj bi si mislila o tem otroku. Roké drži v naročju in sanja ... sanja. Ko bi je ne vzbudila, sedela bi ves dan takó in morda vso noč. Vsak trenotek se zamisli in potem ne vidi nikogar več in niti ne sliši, kadar jo pokličem ... Bogve, ali je to prišlo iz romanov; — pa njena mati je bila tudi taka.

Vrančičevka Imeti bi morala kakšno primerno družbo.

Makovka Ne mara nikogar; izpregovorí par besed in se skrije. Meni se zdi, da je tudi v njeni bolezni veliko vzroka. Nervozna postane, če vidi, da se kdo zanima zanjo, da jo sočutno gleda ali o nji govorí ... Vi ne veste, kakó mi je sitno to njeno vedenje. Ljudjé bi si lahko mislili, da je njena vzgoja takó slaba, da se nisem brigala zanjo in pustila, naj raste, kakor je božja volja ... Res je, da se ni učila kaj posebnega, — kaj bi ji koristilo? Saj takó ne bo dolgo. Ali da bi bila takó divja in sama zase, tega nisem nikdar hotela.

Vrančičevka Pazite nanjo. Kakršna je, napravi lahko kakšno neumnost, — in odkritosrčno Vam povém: — to ravno me je spravilo k Vam. Take stvarí izvedó najpozneje tisti, ki se najbolj zanimajo zanje ... A zdaj bo takó vse pri kraju; Strnen odide menda še nocoj v Trst; odpreti misli tam svojo samostojno pisarno.

Makovka Príde se še poslovit; posebno tu notri ga pričakujejo nestrpno. Kolikor mi je slučajno prišlo na ušesa, razpravljajo imenitne politične novice. Kaj je takó posebnega, mi ni znano; ne brigam se veliko za take stvarí ... Vaš gospod soprog je tudi med njimi.

Vrančičevka Ah, on je ves mrtev na tó politiko. Precej ko vstane, in pri obedu, in zvečer, — sama politika, nič drugega kot politika. Odkar se je spustil vanjo, ne zanima ga nobena druga stvar več ... Prej je zmerom tičal pri Mlakarju, zdaj pa je nekoliko ponehal in se jezí nanj. Včeraj je bil doktor Delak pri njem in govorila sta dolgo časa.

Makovka Meni nič ne ugajajo ti sestanki. Moj mož se dá vladati od vsakogar in ne misli nič na svoj prid. On je profesor in bogve, kaj si lahko nakoplje, če se bo vtikal preveč v te spletke in razprtije.

Vrančičevka Ne bojte se; zmerom je dobro, da se človek malo pokaže v javnosti; takó dobí poseben ugled in pride lahko še daleč, če je spreten in pameten ... Ali vidite Delakovko, kakó ponosno hodi, odkar govoré po mestu o njenem možu? Danes sem jo srečala. Čeprav še ni bilo posebno hladno, nosila je že zimski plašč, — prekrasen, rečem Vam ... Samó nji se ni podal; preveč je široka, zató so se gube na ledjih takó smešno zibale; in tudi visok ovratnik ni zanjo ... Tu se spomínjam, gospá Makova ... Ali ste že dobili najnovejšo številko »Bazarja«? Hotela sem jo pogledati pri Verbičevki, pa jo je sposodila.

Makovka Božanstveno! Vi bote gledali! Dobro, da ste omenili ... Svetovati mi bote morali, kaj naj izberem ... Dva plašča, — dražestna, občudovanja vredna, — ne morem se odločiti za nobenega ... Izvolite z mano, da Vam pokažem; pustila sem list v obednici.





4. prizor


Prejšnji.Pavla, Ivanka.

Ivanka Prekrasno, mamá! Kakšen prt! Mene je svojega tako sram. Še parkrat ga vzame v roko, pa bo dovršen ... Kako bo Verbičeva gledala! ... Zmenili sva se namreč s Pavlo, — ah, mamá, prosim, nikar ne branite! Vi bote gotovo dovolili, gospá Makova, saj ste takó dobri; — pokazat ga neseva Milki. Že včeraj je rekla, da bi ga rada videla, — saj ste slišali, mamá, — in jaz sem prepričana, da tudi Milka prične delati, samó da bo videla, kakšna krasota je to.

Pavla Jaz bi šla zeló rada, mamá; tako dolgo nisem bila tam; Milka je morda že razžaljena.

Ivanka Ah, ti prosiš takó hladnó ... Ali saj ni treba več; zdaj je že dovoljeno, — pripravi se.

Makovka Takó hitro vendar ne bota odleteli; počakajta kave; Milka vama nikamor ne uide.

Vrančičevka Ti si kakor iskra, Ivanka, da se te človek prestraši. Izmisli si kakšno stvar in plane z obrazom vanjo.

Makovka Po kavi lahko odideš, Pavla, če ne more biti drugače.

Ivanka Bravo! — Ali slišiš?

Makovka In zdaj poglej v kuhinjo ... Ali ne, — poskrbela bom sama ... Gospá Vrančičeva, če izvolite, v obednici Vam pokažem »Bazar«. (Makovka in Vrančičevka v obednico.)





5. prizor


Pavla. Ivanka.

Pavla Ah, svobodna, svobodna, svobodna! ... Ali si me videla že kdaj takó veselo, Ivanka? Kakó razkošno mi je pri srcu, kakó je vse takó sončno krog mene. Zdi se mi, kakor bi se mi bil odprl svet šele danes. Šele danes čutim življenje v svojih udih. Samó hitro odtod, odtod. Tu je takó mrtvaško, — časih se mi je videlo, kakor bi hodili krog mene sami mrzli okostniki z votlimi očmí in režečimi ustmi ... bilo me je strah in ubežati nisem mogla. A zdaj je posijalo sonce ... na moj obraz ... globoko v krí, do srcá ... Bojim se, da me sreča ne onesvesti.

Ivanka Ti bledeš, Pavla; kakó te morem razumeti? Kam hočeš? Kaj se ti je zgodilo tukaj? Jaz se bojim zate; vidiš se mi bolna in vzburjena.

Pavla Da bi ti čutila to gorkoto, ki se mi razliva po prsih. Samó pomisli: toliko časa v mrzli, mokri sobi, med temnimi stenami, — in zdaj hipoma sredi jasnega, pomladnega dné ... Povej mi, ali tebi ni bilo nikdar težkó v tem svetu, med temi ljudmí; ali se nisi nikdar čutila osamljene in nesrečne in si želela kam drugam, ... daleč, daleč, da bi ne gledala več znanih, zoprnih obrazov? Ali se ti ní zdelo, kakor bi bila zakopana globoko v prepadu, opolzlem in gnusnem, — nad teboj pa sonce in svetlo nebó?

Ivanka Kadar sem brala v romanih o kakšnem samotnem gradu in parku z visokimi kostanji in tam na klopi onadva, roko v roki ... takrat mi je postalo čudno, — a ne takó, kakor ti praviš. To je takó romantično in neznano ... kakor bi govorila v vročici. Zakaj toliko misliš?

Pavla To pride samó ... s tako silo, da se ne morem braniti, kakor bi mi roké omahnile ... Oh, že davno, ko sem bila še bolan otrok, ko so hodili krog mene s tistim sitnim, čmernim sočutjem, — želela sem kaj drugega, lepšega, kar mi je bilo takó znano, a vendar še nisem videla nikdar, — razumela nisem, kaj je bilo, a vendar se mi je zdelo, kakor bi živela že nekdaj drugo, takó gorko življenje. In niti danes ne morem razumeti, — a jaz čutim, kakó se mi bliža z ljubimi rokami.

Ivanka Kaj hočeš storiti?

Pavla Ti še zdaj ne veš tega?

Ivanka Pripovedovala si mi vse mogoče stvarí, — a kaj pomeni tvoja razburjenost, mi je čisto neznano. Kam hrepeniš odtod?

Pavla Samó še par trenotkov ... Posloviti se nimam od nikogar, — in potem stran, stran ... Zdaj pride vsak hip, da me reši; — on je edini, ki je videl moje sanje in pričakovanje; samó on je čutil, kaj je gorelo v mojem srcu, — zakaj on me ljubi.

Ivanka Doktor Strnen? In ti ga ljubiš?

Pavla Jaz ga ljubim in pojdem z njim, — še nocoj, še ta trenotek. On me osvobodi teh ljudi, tega življenja, tega zaduhlega zraka. Zató ga ljubim in pojdem z njim.

Ivanka A kaj so ti storili tukaj? Kdo te je tako žalil, da moraš od doma?

Pavla Kdo me je žalil? ... Vsaka črta na obrazu moje tete in vseh drugih, ki so hodili k nam ali ki sem jih slučajno srečávala; vsak smehljaj, vsaka besedica, — vse mi je bilo zoprno, nenaravno in takó nizko. Studile so se mi stene v moji sobi, slike in stoli in preproge — vzduh, ki mi je padal na prsa težko in soparno ... vse ... vse ... A zdaj se bo končalo.

Ivanka In vse to misliš resno? ... Ah moj bog, kam si se izgubila v svojih sanjah! In ti zaničuješ vse ljudi, ki so te imeli radi. Tvoja teta te ni marala, jaz sem videla to velikrat, — ali vsi drugi, ki so kedaj govorili o tebi, so bili polni sočutja.

Pavla Jaz ga ne maram, tega sočutja. Kdo ima pravico misliti, da je boljši od mene? Kaj imam na sebi takó hudega, da naj bi stala pod drugimi?

Ivanka A tega vendar nihče ni rekel ... Ti si bila bolna, zapuščena, brez matere, zató so te pomilovali, — kdo se je nadejal zarad tega sovraštva od tebe! Silno pretirano misliš, — to je prišlo samó iz tvojih večnih sanj, iz samote in romanov. Sama si pravila, da si presedela časih po cele nočí pri oknu; to ni bilo dobro zate in za tvojo ljubezen; in napósled si se pogreznila v te blodne, polblazne sanjarije ... Vzdrami se, ko je zadnji čas, da ne napraviš največje neumnosti.

Pavla Pusti me! ... Obljubila si mi pomoči, da pridem nocoj na cesto, — a ni treba; iztrgam se lahko tudi sama; kdo mi more braniti? Zbogom, Ivanka; ne vidiva se najbrže nikdar več.

Ivanka A ne tako, Pavla, — oprosti mi. Zahtevaj, kar se ti ljubi, jaz sem ti na uslugo vsak trenotek. Samó varuj sámo sebe! — Jaz te spravim odtod in spremim, kakor boš hotela.

Pavla A ti bi imela lahko potem kakšne sitnosti ... Povej mami resnico: — da sem te ostavila sredi ceste in se nisem vrnila več.





6. prizor


Prejšnji. Strnen, — pri vhodu.

Ivanka Jaz ostanem v obednici, da te ne bodo motili po nepotrebnem. (Odide.)

Strnen Ali si pripravljena?

Pavla Da ... Po kavi odidem z Ivanko in na cesti me pustí sámo.

Strnen Vlak se odpelje ob polu sedmih; torej samó še eno uro ... Kakó ti je pri srcu, Pavla? Ako obžaluješ, reci mi samó. Jaz nečem, da bi bil kriv ene same tvoje solze. Ali ti ne bo slovo težko?

Pavla Slovó?

Strnen Poglej te stene, te slike ... to so tvoji stari znanci, vtisnjeni globoko v tvoje srce, četudi tega ne veš; — in danes jih vidiš zadnjikrat ... In čuj, — ali slišiš iz obednice te glasove? Tvoja teta in tvoje prijateljice; poslušaj jih pazno, — odslej jih ne boš čula več ... In dihaj v polna prsa ta zrak; — ali se ti ne zdí, da dihaš z njim stare spomine, od otroških let pa do danes? A vse to je nocoj poslednjikrat. Kakó ti je pri srcu, Pavla?

Pavla Zakaj me mučiš? Reci, da si se igral z menoj; da mi ne moreš dati sreče, ki si mi jo obljubával. Ali čemú si mi pokazal blaženstvo takó blizu, da mi ga zdaj odteguješ? Slikal si mi takó lepo življenje in zdaj si ga zakril.

Strnen Pavla, prišel bi lahko čas, na katerega danes ne misliš ... Bojím se, da se me nisi oklenila iz ljubezni, — da ne hrepeniš po meni, temveč samó po drugem zraku, po drugih obrazih, po drugem svetu, ki morda ni tak, kakršnega gledaš v svoji nemirni duši. Sanjala si o sreči, mirni in sladki, opojeni s čisto sončno svetlobo, — ali veš, da jo dobiš ob moji strani? Tukaj ti je bilo življenje zoprno in zaduhlo, da si umirala v njem, — in kolikor bolj se ti je studilo, tem lepše je sijalo ono drugo v tvojem srcu ... A zdaj upaš, da se uresniči? ... In tudi, ko bi ga našla, — kdo vé, če ti ne bo v par dneh tvoja nova soba prav takó ozka in temna, novi zrak prav takó težak in gost, — novi obrazi podli, sebični, surovi, kakor so se ti zdeli vsi, ki si jih gledala doslej? ... Če se to zgodí, Pavla, kakó bo tedaj? Kod boš iskala svoje sanje, kam boš bežala od mene?

Pavla Ti me strašiš zadnji hip; prej nisi nikdar takó govoril. Zakaj se ne spominjaš, kaj si mi obljubával, ko si me opajal z ljubeznijo in sladkimi besedami? Ti sam si sanjal kakor jaz, — a danes me ne ljubiš več in obupavaš.

Strnen Razumi me, ljubica ... Ker te ljubim, nečem, da bi me kdaj zarad moje ljubezni sovražila. Če bi se imelo to kdaj zgoditi, pojdem rajši odtod brez tebe in uničim prostovoljno svojo srečo ... Verjemi, da bole moje besede mene samega bolj, kakor tebe, — a hotel sem, da se odločiš svobodno.

Pavla V najlepšem trenotku govoriš pusto in hladno; čemú je treba tega razumnega obotavljanja? Ko je prišel čas, ustrašil si se svoje ljubezni.

Strnen Prav imaš; to je bilo nepotrebno ... Tvoje srce je gorko in ljubezni polno, kakor nekdaj. Hvaležen sem ti, Pavla, da se ne strašiš in mi zaupaš svojo srečo ... Kakor te ljubim, obljubujem ti, da ti ne bo nikdar žal svojega zaupanja ... Ustvaril ti bom s svojo ljubeznijo nov svet, poln pomladi in sončne svetlobe, — kakršnega si gledala v svoji duši. Zakaj jaz te ljubim ... ljubim!





7. prizor


Prejšnja. Ivanka, - med vrati obednice.

Ivanka Pavla! Kavo!

Pavla (Strnenu.) In potem odideva ... Kjé naj te pričakujem?

Strnen Poslovím se precej za tabo. Kadar ostaviš gospodično Vrančičevo, pojdi počasi dalje, nató se odpeljeva na kolodvor. Tvoje stvarí so že tam ... Ne zadržuj se predolgo.

Pavla Takoj sem pripravljena ... Tu te pričakujejo; a iztrgaj se kmalu, da ne zamudiva. (Odide v obednico.)





8. prizor


Strnen.

Strnen Kdo more reči, da je to hudodelstvo? Meni bi bila ljubša mirna, domača ljubezen, brez vsake romantične primesi ... Eden, dva, — morda tri mesece, in stvar bi se lepó na tihem razblinila in izgubila, — brez hrupa in škandalov ... Ali ona hoče romantike, — čemú bi ji branil?





9. prizor


Strnen.Mak iz sobe na levi. Za njim Frolè in Vrančič.

Mak Ah, tukaj ste napósled ... Torej kaj je, kakó je? Mlakar je kapituliral? Táko znamenito novico skrivate, kakor bi bila samo za Vas ... Po ovinkih šele smo zvedeli, da misli stopiti v penzijo ... Ali kakšni vzroki so ga napótili, — to nam je temno in megleno. Razložite nam!

Vrančič Obšla ga je menda neka posebna sentimentalnost. Otročji je postal.

Strnen Da, meni je bilo že naravnost sitno, kadar sem govoril z njim; človek ne vé, ali bi se mu smejal, ali bi vzdihával z njim. Časih se mi je prav zdelo, da je morda obolel na duhu, - drugače bi si bilo težkó razlagati njegovo početje.

Frolè Ravno sinoči n. pr. nas je pozval k sebi v silni naglici, — in kakor se je potem vedel, to je bilo čudovito. Sprva je gorel za boj in odločnost, — potém je pa jecljal takó zmedeno in nerazumljivo, da sem vsaj jaz za svojo osebo odšel trdno prepričan o njegovi blaznosti ... Kaj ti je prav za prav hotel, Strnen, ko se je spravil nate na tak čuden način?

Strnen Tukaj je jedro! Ljubosumen je bil name, — prosim, ne smehljajte se, — čista resnica!

Vrančič Torej je vendar res, gospod profesor, da je Pavla njegov novi ideal?

Mak Meni je to popolnoma neznano ... Kadar je bil pri nas, je večidel molčal, in s Pavlo še celó ni govoril veliko ... In vrh tega bi bilo jako čudno, da bi se mogel navdušiti za Pavlo ... On je vendar znan ...

Strnen Don Juan, gotovo; ali tu ga je doletela nesreča, kakršni se taki ljudjé malokdaj izognejo. Kadar se naužije življenja, udari ga bog s sentimentalnostjo; in to je nevarna bolezen.

Vrančič Posebno zanj, — zakaj on je romantična duša, kakor vsi tisti, ki stojé najglobokeje v blatu, a gledajo v nebó in sanjajo o lilijah.

Strnen Da, kdor gleda pazno krog sebe, sreča lahko veliko takih romantičnih duš. Ko bi jih posadil med zvezde, želeli bi si še višje. Zmerom vidijo pred seboj neko drugo, idealno življenje, neko čudovito svetlobo in stegujejo roke za njó ... Zató ni čudno, da se jim blešči in da padejo, kadar čutijo, da so najbliže svojemu idealu ... Veliko je takih duš med nami ...

Mak O Mlakarju bi se dalo težkó misliti ... Saj se spominjate, kakó je živel; po mestu so si pripovedovali svoje dní cele romane; šele zadnje čase je nekoliko potihnilo ... Poslednja je bila menda Olga.

Strnen To je odslovil vpričo mene ... Sploh pa, — kaj dokazuje tisto njegovo življenje? ... Sentimentalnost je tičala že takrat za vso njegovo takozvano nemoralnostjo, za njegovimi ciničnimi besedami, za vsem brezobzirnim zaničevanjem, s katerim je takó radodarno obsipával svet in samega sebe ... Normalen človek se čuti čistega in plemenitega, četudi stojí še takó nizko, medtem ko vidi sanjarska duša noč in propalost celó tam, kjer je ni.

Mak Pa kaj hoče prav za prav? Govorili ste o Pavli ...

Strnen Zdí se mu, da je zaljubljen vanjo, — kar ni čisto nič res ... Njegova sentimentalnost se je morala naposled kam izliti, — in takó je naletel slučajno na Pavlo. Ko je videl njen bledi obrazek, njene nedolžne očí, — in kar je glavno, njen bolni, melanholični izraz, zazdelo se mu je hipoma, da vidi svoj ideal ... Kaj hoče in po čem hrepení, to ve najmanj on sam. Če bi ga Pavla ljubila, če bi se mu vdala, izgubila bi zanj v tistem trenotku svojo idealnost.

Frolè Ali to nima s politiko nobenega opravka. Čemú je bilo treba, da se je odpovedal zarad teh romantičnih budalosti vsemu javnemu življenju?

Strnen Čisto naravno ... Kakršen je ta hip, zdí se mu nemoralno, črno in gnusno vse, kar je počel doslej ...

Vrančič Bógvé kakó lepó in čísto tudi res ni bilo.

Strnen Po samotnem, idiličnem življenju hrepení, kolikor se dá razumeti iz njegovih besed ... Vznemirja ga najneznatnejša malenkost, ki bi ga spominjala na preteklost. Kaj bo iz tega, to je vprašanje.

Vrančič Zanimivo bo, kakó se bodo zasukale stvarí po njegovem odstopu. Delak priveslá visoko, to je nedvomno. Treba je le še, da nastopi trdno in odločno in pustí svoje prevídno tipanje ...





10. prizor


Prejšnji. Pavla in Ivanka, — iz obednice.

Pavla (Med vrati.) Ah, mamá, niti roké mi nisí dala; zbogom, mamá ...

Makovka (Od znotraj.) Ne mudita se predolgo.

Ivanka Če opraviva hitro, spremim potem Pavlo nazaj; mama, morda boš takrat še tukaj.

Pavla Idiva torej ... da ne bo prepozno.

Vrančič Ti si tukaj, Ivanka?

Ivanka Že davno, papá; prišli sva z mamo; ali vi s svojo politiko, kdo bi se vas predrznil motiti. In zdaj odhajava s Pavlo k Verbičevi.

Frolè Ravnokar smo govorili o Vas, gospodična Pavla, in o vašem romantičnem častilcu.

Strnen O Mlakarju. — Kakó sodite o njem, gospodična Zarnikova?

Pavla Meni je zoprn, četudi sem še malo govorila z njim. Ali kar pripovedujejo drugi, to je slabo. On mora biti čisto navaden človek, brez vestí in idealov; — samó gospodovalen politik in drugega nič.

Vrančič Kakó globoko se motite; on je najidealnejši človek, najbolj romantična duša ...

Ivanka Kdo? Mlakar?

Mak Takó pripovedujejo ... Meni se je zdelo prvi hip zeló neverjetno.

Strnen Pa je resnično. Le pomislite, gospodična: — odslovil je vse svoje ljubice, odpovedal se politiki in vsi časti in slavi, — in to iz same čiste sentimentalnosti, brez vsakega pametnega vzroka.

Frolè Vzrok je vendar naraven: on je idealno zaljubljen.

Strnen Ali nimate usmiljenja zanj, gospodična? Žrtvoval se je edino zarad Vas in se obenem podal v nevarnost, da se osmeši s svojo romantično boleznijo ... Take duše so zeló sočutja vredne ...

Pavla Zakaj govoríte toliko o njem? ... In če je vse res, kar pravite, ne zasluži, da bi ga smešili.

Vrančič Napósled je na tem njegovem otročjem početju vsekakor nekaj lepega; vidi se, da mu je ostalo precej plemenitosti, kljub vsemu, kar si pripovedujejo o njegovem življenju.

Ivanka Čas je, Pavla, da odideva ... Poslovi se.

Pavla Zbogom, papá.

Mak Pa takó resno in melanholično? ... Danes se mi zdiš še bolj bleda ... zavij se dobro in kmalu se vrni.

Pavla Kmalu ... (Pri vratih v obednico.) Zbogom, mamá.

Makovka (Od znotraj.) Ali kakšno dolgo slovó je to ... Ne zamudi se tam predolgo.

Pavla Ne, mamá.

Ivanka Torej pojdi; ali če ti je slabo, ostani rajša domá; morda bi bilo boljše ...

Pavla Ah, ne ... mudi se ... (Odideta pri vhodu.)





11. prizor


Mak. Vrančič. Frolè. Strnen.

Frolè Kakor je stvar sama na sebi smešna, vendar je treba pomisliti, da imá lahko resne posledice. Čez dva meseca pridejo volitve, in če ostane Mlakar pri svojem odstopu, vrtilo se bo vse drugače, kakor navadno. Ljubili ga sicer niso nikjer, ali privadili so se takó njegovega vodstva in že samó njegovega imena, — da je zmešnjava neizogibna.

Strnen In koliko jih je, ki že čakajo na to kalno vodo; kdor je dovolj spreten, mu ne bo težko ribariti.

Frolè Največ upanja imá Delak.

Mak Mislite?

Vrančič Ali če se natančneje pogleda, mu ni Mlakarjev odstop prav nič koristil. Delak je delal doslej veliko, pa nič samostojnega. Vse njegovo rovanje je bilo naperjeno samó proti Mlakarju. Izpodkopával je trdnjavo na najumetnejše načine; — in zdaj, ko se je vdala prostovoljno, je vse njegovo delovanje precej prazno. Če se je hotel proslaviti kot rešitelj domovine, tedaj se je zmotil.

Frolè Nikakor ne. Kdo bo mogel verjeti, da se je Mlakar radovoljno odpovedal mandatom? On, ki je pazil doslej tako skrbno, da mu nihče ni rastel čez glavo, — ki je čuval svojo slavo in svoje gospodstvo, kakor absoluten vladar? Kdo bo verjel, da se je odtegnil tak človek javnemu življenju samó iz utrujenosti in hrepenenja po mirnem življenju? ... Delak bo gledal, da izrabi položaj na svojo koríst, — in to mu bo jako lahko. On bo stvar razlagal, kakor da je Mlakar izprevidel svoje grehe in se umaknil boljšim ljudém, — na priliko njemu, Delaku ...; da je s tem domovini mnogo koristil in zasluži hvale in priznanja, četudi ni bilo njegovo prejšnje početje, kakor bi moralo biti ... Kdo mu bo mogel ugovarjati?

Vrančič A recimo, da doseže svoj namen, — da pride v državni zbor, — da si pridobí narodovo zaupanje in vzame v roko véliki zvonec, — potem bo vse pričakovalo od njega, da bo res kaj pametnega delal in popravil Mlakarjeve napake. Tega pa Delak ne bo storil, ker stoji še globoko pod Mlakarjem s svojim hinavskim značajem in s svojo nesposobnostjo ... Kaj bo potem?

Strnen Ne delajte si nepotrebnih skrbi. Delak zná govoriti sladko in obljubávati, — kaj hočete še več? Mlakar je zanemarjal ti dve edino potrebni, glavni čednosti dobrega politika, zató je verjetno, da bi ga Delak pozneje sam izpodrinil, tudi ko bi ne bil radovoljno odstopil.

Frolè Pametno bi torej bilo, da se vdamo v to, kar je zdaj neizogibno.

Mak Jaz nimam proti Delaku ničesar; on je prijazen človek in ne takó oblasten, kakor je bil Mlakar.

Frolè Kóga drugega bi bilo težkó dobiti, da bi imel dovolj popularnosti in vpliva. Treba bi bilo govoriti z njim, da se razumemo, sicer ostanemo na strani, — posebno drugo leto pri občinskih volitvah; on imá veliko prijateljev, ki bi bili radi svétniki ... Zató je boljše, da mu damo rokó, dokler je čas.

Vrančič To bi ne delalo nobenih posebnih težav, zakaj v programu našem in njegovem ni takó rezkih nasprotij —

Mak To sem tudi jaz že mislil ... Nobenega nasprotja skoro, — in smoter je takó samó eden: blagor domovine ... A za domovino —

Strnen Da, da, za domovino se je treba žrtvovati ... Kakor vidim, gospôda, se bote jako lahko spravili in pobótali. Takó je prav: — vse za blagor domovine. Samó škoda, da mi ni odsojeno dalj časa gledati to krasno edinost ... Kakor vidite, je skrajni čas, da se poslovím; čez dobro četrt ure odide vlak ...

Vrančič Škoda; tvojega svéta bi v teh časih zeló potrebovali. Pri Mlakarju si imel dobro šolo, — in njegovi nauki niso padli na kamenita tla.

Strnen Jako laskavo ... Toda prijatelj, zdí se mi, da si smatral moje besede za ironijo. Oprósti! Saj v dnu srcá se gotovo razumemo.

Mak Pa dobro uspévajte kot samostojen advokat. Morda vam bo od začetka malo tesnó v novi pisarni.

Strnen Pričakujem, da ne ... Vsak Mlakarjev koncipient je napravil imenitno kariero ... Toda klanjam se, gospôda. Četudi daleč od Vas, zanimal se bom vedno za vaše blagodejno politično delovanje ...

Mak (Med vrati obednice.) Ana!





12. prizor


Prejšnji.Makovka. Vrančičevka.

Mak Gospod Strnen se poslavlja.

Makovka Kaj res že odhajate, gospod doktor?

Strnen Moram, milostiva, četudi mi je težkó. Sporočite, prosim, moj ponižni poklon gospodični Pavli ... Klanjam se.

Vrančičevka Na svidenje, gospod doktor. Saj nas gotovo še kdaj počastite, kadar pridete slučajno v naše mesto.

Strnen Nedvomno ... Na svidenje, gospôda. (Odide.)





13. prizor


Prejšnji brez Strnena.

Frolè (Vrančiču.) Precej ostró sta se prijela nazadnje.

Vrančič Žal mi je, da mu nisem odgovoril jasneje. Kdo mu daje pravico do ironije in zlobnosti? On je izdajal Mlakarja, norčeval se iz njega in mu na tihem zabavljal, še ko se je hlinil njegovega prijatelja ... In zdaj se nam zaničljivo smehljá, ko zahteva korist domovíne, da se prilagodimo položaju. Neznosen mi je bil že prej in samó veselí me, da ga ni več med nami.

Makovka Tudi jaz sem se oddahnila. Njegov obraz mi ne ugaja in njegovo govorjenje je zoprno in prisiljeno, kakor bi mislil pri vsaki besedi vse kaj drugega ... Zdi se mi, da bi lahko storil največjo nesramnost in bi se vendar čutil nedolžnega ... Ravno danes sem čula takó neprijetno novico, da sem že težkó čakala, kedaj se posloví ta človek.

Mak Kakšno novico?

Makovka Hodil je menda za Pavlo. A kaj je hotel, to je lahko razumeti ... sicer bi ne zakrival takó pazno.

Vrančič In šele danes ste slišali o tem? Po mestu je bilo že precej znano, — in govorili so raznovrstne stvari ... Ali se Vam zdi, da je zdaj razmerje končano?

Makovka Kakó mislite, gospod notar?

Vrančič Hotel sem Vam že davno svetovati, da varujte gospodično, — toda bil sem prepričan, da vam mora biti stvar znana ... Strnen se je bahal sam, — to je bilo ravno tisti večer, ko so ji napravljali Mlakarjevi ljudjé podoknico, pil je malo preveč in govoril precej dvoumno. Kdor ga je pazno poslušal, razumel je lahkó, — a hrup je bil prevelik in govorili so vsi navzkriž, zató se je malokdo brigal zanj ... Pravil je o romantičnih dušah in mimogredé omenil Pavlo ... (Frolétu.) Ti si bil zraven?

Frolè Govoril sem z Grudnom, zató se ne spominjam veliko.

Vrančičevka (Makovki.) Moj mož mi je povédal takoj drugi dan, ali nisem Vas hotela vznemirjati. Sploh pa se mi je zdelo, da je vse samó pri vinu zmišljeno.

Vrančič Nekoliko resnice je gotovo, sicer bi ne govoril s tako zadovoljnim in ironičnim nasmehom. Trdíl je, da bi se vdala vsakemu, ki bi se vedel spretno laskati njenim romantičnim sanjam ... Napósled je umolknil, ker se mu je zdelo, da je zašel predaleč ...

Makovka Meni je takó težkó pri srcu. Žal mi je, da sem pustila ravno zdaj Pavlo od doma.

Vrančičevka Kaj se ji more zgoditi? Strnen je odšel.

Vrančič Par trenotkov pozneje kot ona.

Makovka Vi mislite — —?





14. prizor


Prejšnji. Ivanka.

Vrančičevka Kakó da se vračaš takó hitro? In sama?

Makovka Kje je Pavla?

Ivanka Prosila me je, naj jo pustim sámo.

Vrančič Kedaj? Kje?

Ivanka Na cesti.

Mak A kakó se je to zgodilo?

Makovka Kam je šla? Zakaj Vas ni hotela s seboj?

Ivanka Šli sva počasi par korakov po tlaku, — in nato sem se vrnila.

Vrančič Kakó to?

Ivanka Ali papá, saj sem povedala ... ona je takó hotela.

Vrančič In čemú sta bili obé takó vznemirjeni, ko sta odhajali?

Ivanka (Pol jokaje.) Jaz ne vem ... Zakaj me sprašujete? Pustite me; jaz ne vem ničesar, ničesar ne ... Mama, pojdiva domú.

Makovka Govorite, gospodična, kaj se je zgodilo? Jaz slutim nesrečo, — in Vi jo zakrivate, pozná se Vam; kaj je s Pavlo?

Vrančič Posebnega ne bo nič, — čakala je Strnena, da se posloví od njega; ali pa je celó —, ne, pa to ni mogoče; bilo bi že preneumno.

Vrančičevka Zakaj ne izgovoriš? Kaj si hotel reči?

Makovka Vi vsi mi nekaj tajite; vsi gledate takó vznemirjeno; povejte mi, kaj se je pripetilo otroku? — Ali vidite, gospá Vrančičeva, kakó sem iz sebe? Mraz me spreleta po licih.

Mak Jaz sem nedolžen na tej stvari; bog mi je priča, da ne razumem besedice.





15. prizor


Prejšnji. Delak, — pri vhodu.

Delak Namenil sem se k Vam, gospod profesor, v imenitni zadevi ... in jako me veselí, da dobím takó odlično družbo. (Vrančiču.) Iskal sem že tudi Vas, gospod notar, in povedali so mi, da ste tukaj, — kar mi je ljubó, zeló ljubó ... Gotovo ste že zvedeli, gospôda, — jaz sem bil začuden, iznenaden ...

Frolè Vi mislite Mlakarjev odstop, gospod doktor? Prišlo je res nenadno; v prvem hipu je bilo težkó verjeti.

Delak Ravnokar sem bil pri njem, pa ni ga bilo domá, kar mi je zeló neprijetno ... A kaj je zdaj storiti, gospóda? Stvarí so se zasukale hipoma takó čudno, da je treba hitro ukreniti kaj trdnega, zakaj volítve so pred pragom. Naš dosedanji vodnik se je umaknil in to bodo porabili različni častiželjni ljudjé, da poskrbé za svojo korist ... Temu se moramo odločno ustavljati, — sicer bo trpela domovina.

Vrančič Na jutrišnjem shodu naj se napravi podlaga novemu delovanju; sestavi naj se volilni odbor, ki pa ne bó eksistiral samó po imenu in ne bó samo vdano poslušal zapóvedi ene same vsemogočne osebe, kakor se je godilo doslej ...

Delak Dobro, jako dobro; govorili ste mi naravnost iz srcá ... Nobenega diktatorstva več! To je bila doslej najglobokejša rana na našem političnem življenju in treba jo je zaceliti ... Jaz ne rečem, da bi Mlakar ne bil imel talenta; da, bil je celó nenavadno nadarjen in ko bi hotel, storil bi lahko veliko za občni blagor. Toda kjer bi moral trezno soditi in delati, razlival je samó svoj oholi cinizem ... Oprostite, gospoda, ne očitam mu ničesar, — ali resnice se ne more in ne smé zamolčati.

Mak Vsekakor, vsekakor ... Naše mesto bi potrebovalo v državnem zboru bolj resnega, bolj delavnega moža, ki bi užival popolno in upravičeno zaupanje narodovo.

Frolè A najprvo je treba jasno vedeti, če niso samó bajke, kar se govorí o Mlakarju, — da ne nastanejo kakšna nesporazumljenja še zadnji hip, kadar sklenemo že kaj določnega. Smatramo ga mrtvim, a kakršen je zdaj, premisli se lahko nenadno in potem imamo zopet nepotreben boj ... Razglasiti mora javno svoj odstop in najboljše bi bilo, če stori to še danes ali jutri pred shodom.

Delak In kaj ga je pravzaprav napotilo do tega koraka? Včeraj sem govoril z njim in kazal se je takó osornega in bojevítega, da bi si niti sanjati ne mogel, kar slišim danes.

Vrančič To so čudne stvarí, gospod doktor, — ki jih je treznim ljudem težko razumeti. Nekateri pravijo, da se je zaljubil. Ali ta ljubezen je samó slučajni odtok, v katerega se je izlila njegova romantična duša.

Delak Hm, to je res precej nerazumljivo ... A o njegovi novi ljubezni sem čul tudi jaz; pravil mi je menda Strnen ... Da, tá Strnen! Takrat se mi je zdelo njegovo smehljanje takó skrivnostno-ironično, — a zdaj je precej jasno ... Mlakar je mislil na gospodično Pavlo?

Mak Takó govoré.

Delak Hm ... in gospodične Pavle ni domá?

Vrančič To je ravno; gospá Makova je vsa v skrbéh zanjo.

Makovka Verjemite, gospod doktor, da se vsa tresem od vznemirjenja ... Odšli sta z gospodično Vrančičevo in Pavla je ostala sama zunaj, ne da bi kdo vedel, kam je izginila.

Vrančičevka Napósled pa še ni takó dolgo; vrne se lahko vsak čas.

Delak Zdelo se mi je, da sem ju srečal.

Makovka Koga?

Delak Gospodično Pavlo in Strnena. V trenotku, ko sem zavil krog ogla, pripeljala sta se mimo; Pavla se je nagnila naprej in se ozrla skozi okno; nató pa ga je Strnen zagrnil in oddrdrala sta proti kolodvoru.

Makovka Ah moj Bog, kaj je to? ... Ubežala je z njim!

Vrančič Ali se niste morda motili, gospod doktor?

Delak Nemogoče; zdelo se mi je še precej čudno.

Makovka Ta sramota, ta sramota! Kaj bodo govorili ljudjé? Kaj si bodo mislili o tem škandalu? Razneslo se bo po vsem mestu ... Stopiti ne bom smela več na cesto, med poštene ljudi ... Ah moj bog, svetujte mi vendar! —

Vrančičevka To ne more biti resnica ... Ivanka, ali ni pravila tebi ničesar?

Ivanka Kaj mi je hotela praviti? Jaz ne vem nič, ne sprašujte me.

Makovka Pa kakó se je moglo to zgoditi? — Ah, saj sem si mislila, saj sem pričakovala zmerom nekaj strašnega ... In zdaj je tu! — Nehvaležnica! Ali ji nisem dovolj stregla, ali ji ni bilo dobro pri meni? In ta škandal! Ta sramota!

Vrančičevka Utolažite se, prosim Vas; napósled se bo še vse poravnalo.





16. prizor


Prejšnji. Mlakar, — pri vhodu.

Makovka To se ne dá popraviti ... Ali naj hitim za njó, ali naj jo iščem po svetu, da jo iztrgam temu človeku? — In če pride nazaj, — kdo bo še prestopil ta prag, zasmehovali nas bodo in kazali za nami ... Ah, kaj mi je storiti!

Mlakar Zdí se mi, da prihajam o nepravem času; če Vas motim, oprostite.

Mak Nikakor ne, gospod doktor; ljubó nam je, da se nas spominjate ... Morda nas vidite malo vznemirjene, a to ni čudno ... Zadela nas je nesreča, — takó nenadno, da jo morem komaj razumeti.

Makovka Poglejte jo tudi vi; — kakšen angel je bila, — o, sama nedolžnost, sama tiha svetost! In zdaj jo vidite, kaj nam je storila; občudujte jo! — Ubežala je s prvim, ki jo je hotel ... In s tem umazanim človekom!

Mlakar O kom govorite?

Makovka Vam je še neznano? Zdí se mi, da govoré že na vsakem oglu o tem.

Mak Pavla se je odpeljala s Strnenom.

Mlakar Zakaj ste tako resni? ... Kdo pravi to? Kdo jo je videl?

Vrančičevka (Makovki.) Saj je še čisto negotovo; poglejte, če je vzela kaj s seboj! Ako bi bilo res, kar takó ne bi odšla ... (Makovka in Vrančičevka na desno v Pavlino sobo.)





17. prizor


Mlakar. Delak. Mak. Vrančič. Frolè.

Mlakar Kakó imate pravico, kaj takega slutiti? Kjé imate dokaze?

Delak Jaz ne trdim ničesar; povedal sem samó, da sem ju videl, ko sta se peljala proti kolodvoru.

Mlakar Kdo?

Delak Pavla in Strnen.

Mlakar Ali ste prepričani, da se Vam ni bleščalo in ste videli vse kaj drugega, kakor je bilo res? ... Morda ste le mislili nanja in zdaj hočete, da ste ju imeli resnično pred seboj. Ali se morete zanašati na svoje oči? Na Vas je vse vse hinavsko, zakaj bi tudi oči ne lagale?

Delak Verjemite ali ne, samó ne govorite razžaljivo. Strast Vas razburja.





18. prizor


Prejšnji. Makovka in Vrančičevka.

Makovka Med njenimi oblekami je vse razmetano. Kar je boljšega, je vzela s seboj ... In to je ležalo na oknu, — nehvaležnica, nesramnica! Naj berači po ulicah, kadar jo pahne od sebe. (Čita listek.) »Upam, da me ne bote pogrešali.« — To je zahvala za moje dobrote. Za plačilo mi napravi sramoto in škandal.

Mak Samó te besede je pisala? Nič drugega.

Mlakar Kaj hočete še več? (Vzame listek v roko.) In kakó so črke mehke, boječe, nedolžne. Ali se Vam ne zdí, da gledajo iz njih njene mehke, plave oči, da se Vam smehljá njen bolni, bledi obrazek? ... To so hinavske duše; — skrivajo se za vsakim čelom, naj bo otroško ali nagubano ... In ona, — kdo bi mogel videti, da je vse njeno bitje ena sama, popolna laž?

Delak Zdaj jo psujete sami. Kaj je storila — Vam?

Mlakar Zadovoljnost se Vam pozná na obrazu, da me vidite nesrečnega ... Veselite se svobodno; samí ne poznate razočaranja, ker je Vaša duša prepodla, da bi hrepenela kdaj po čem drugem, kakor po srebru in kadilu ... Vi niste sposobni, da bi kdaj koga ljubili; Vi niste mogli zaupati nikdar nikomur, zató Vas ni varal noben prijatelj ... Kakor ste iskali povsod samó svojo koríst, takó ste hoteli izrabiti mojo nesrečo; pa radovali ste se prezgodaj ... Jaz sem se varal poslednjikrat. Zdaj stojíva na isti stopinji in gledava ljudí in to krasno življenje z istimi naóčniki ... Ne mislite, da sem postal slab in nesposoben, da me je ljubezen uničila in napravila otročjega ... Gledala se bova zopet v javnosti, — iz obličja v obličje; takó na priliko jutri na shodu ... Čemú strmite name takó preplašeno, gospôda? Jako mi je žal, če sem Vam prečrtal račun, ki ste ga že stavili na mojo sentimentalnost ... Veselite se, gospod doktor; — kakor nekdaj, gazila bova dalje isto blato! (Odhaja.)

Zástor pade.





Tretje dejanje


Pri Mlakarju. V ozadju vhod; na levo v pisarno. Na desni velika miza z zofo in fotelji; na mizi steklenice in kozarci. Spredaj na levi divan in okrogla mizica pred njim. Zadaj na desni pisalna miza.





1. prizor


Frolè. Skočir in Mrmolja.

Frolè Privlecite jih za láse na volišče. Obljubujte vse, kar vam pride na misel. Če so pijani, kričite in govorite navdušeno, razburjajte jih, točite jim vina, da jim razgreje krí. Bedakom se laskajte in apelujte na njihov zdravi razum; — kdor vam pomoli pest pred obraz, poklonite se mu in hvalite njegovo svetovno izobraženost; — svetohlíncem razlagajte, da se bojujemo edino za vero in moralo; — naívnim ljudém pripovedujte, da je domovina v nevarnosti, če ne volijo Mlakarja ... Vsakemu pokažite barvo, katero najrajši vidi. Ako bi se vam kdo smejal in če se vam zdí, da vidi kolikor toliko jasno, — smejte se tudi vi, zamahnite z roko in namignite mu, da vse skupaj res nič drugega ni, kot gola neumnost, — same besede in prazne obljube; — ali da je vendar boljše — in to opomnite takó mimogredé —, če sedí v državnem zboru talentíran in izobražen človek, recimo Mlakar, kakor pa sladki, brezznačajni Delak, ki nima niti vplíva, niti potrebnih zmožnosti ... Skratka, — delujte na vse mogoče načine, zmerom pazno in previdno, in glejte, da se nikjer ne zagovorite ... Koliko jih je še treba?

Mrmolja Sedem do osem glasov ... Nekateri omahujejo tako čudno, da ne vemo nikdar, pri čem smo. Dokler imá poln kozarec, ga je sámo navdušenje, — kadar pa ne vidi več pijače pred seboj, začne se premišljati.

Frolè Take ljudi vzemite pod pazduho in jih peljite pred komisijo.

Skočir To je težko ... Čevljar Perín, na priliko, je sedel že od včeraj zjutraj v gostilni in pil na naš račun, zdaj pa se ne gane od dóma; pravi, da nima časa, — in ne premakne ga nobena prošnja in žuganje še manj; da mi je zastavil besedo, o tem neče vedeti ničesar.

Frolè Pokažite mu denarja; to ga vzdigne takoj ... In pazite natanko, kaj počnó Delakovi agitatorji; zapómnite si vestno vsa obrekávanja; stojte jim za hrbtom, kadar bodo ponujali pijačo in plačilo; zalezujte jih, če se bodo silili v privatna stanovanja; potem pa jim prekrižajte račun, ako vam bo kazalo ... Delajte, zdaj je samó še par trenotkov; oddahnili se bote lahko pozneje. (Skočir in Mrmolja odideta.)





2. prizor


Frolè pije.

Frolè Zdaj stojímo ob robu; če se pogreznemo, ne potegne nas živa duša več iz prepada. (Séde k pisalni mizi.)





3. prizor


Frolè. Vernik.

Frolè Kaj je novega?

Vernik Nocoj se ne prikažem več med ljudí; zdí se mi, da padajo udje od mene, kakor bi bili samó za silo prilepljeni. Letal sem ves dan po mestu, da so se mi napósled nogé samó še iz navade premikale ... In govoril, moj bog! Kakó težkó je prepričati zabitega človeka! Razložim mu stvar natančno, položím jo prédenj kakor na krožniku, on kima z glavo in pritrjuje, — a napósled, ko misliš, da je s teboj popolnoma ena misel in ena duša, — vstane in gre vólit. Koga? Delaka seveda ... Vrag jih vzemi!

Frolè Torej je končano?

Vernik Ne vem. Poslednji so prišli menda iz Murnove gostilne; vodil jih je Gruden, kakor čedo ovac; malo prej so me še vrgli na cesto; pijani so do las, zató je morda še kaj upanja, da se premislijo zadnji hip. Kar se mene tiče, govoril sem jim na srce, da bi se kamen omečil. Pa ni nič pomagalo.

Frolè Ubrali niste prave strune.

Vernik Mislite? Poslušajte samí in sodite ... »Gospôda moja! Domovina vas kliče! ... Kdo izmed vas ne bí vstal in prihitel na pomoč, če bi se potápljala njegova mati v penečih valovih? ... Danes pokažite, da gojé vaša srca še vedno ista nežna in sladka čutíla do mile domovine ... Nekaterniki, gospôda, saj pač ni treba, da jih imenujem osebno —, nekaterniki jo hočejo ugonobiti, uničiti, izkoristiti v svoje podle namene. In kaj takega naj bi dopustili njeni zvesti sinovi? Nikdar!« — In tako dalje. Na tak način sem prigovarjal ljudém, ki so imeli kolikor toliko idealno nadahnjene obraze. Drugim drugače ... Nadel sem ubogemu Delaku toliko nenavadnih lastnosti, da bi se moral vsak poštenjak z gnusom obrniti od njega.

Frolè Pa kakšno je Vaše mnenje? Kakó se izide?

Vernik Če bi se zgodila nesreča, — jaz sem nedolžen nad njó. (Séde in si natoči vina.)





4. prizor


Prejšnja. Jereb.

Jereb Torej, hm, takó smo zopet v ognju; kdo bi si mislil. In kakor kažejo različna znamenja, pridemo celó do zmage, četudi po trnjevi poti ... da, da.

Frolè Ali ste videli doktorja? Takó vznemírjen še ni bil vse svoje dní; dve minuti ne more ostati na istem mestu; hkrati ga dobite domá in po vseh gostilnah in kavarnah, — vzburjen, nervozen, sarkazem in ironijo na jeziku.

Jereb Po kosilu sem se sešel z njim v kavarni; sedela sta z Delakom pri eni mizi. Mlakar je govoril hladno in mirno, kakor bi rezal z mrzlim nožem v mesó, — a obenem se je smejal takó veselo, kakor bi ne imel nikdar nobenih skrbi. Delak pa je stiskal ustna in mežikal z očmí ... Da, da, to je boj, kakršnega še nismo doživeli kmalu ... hm, kdo bi si bil mislil!

Frolè Po tem, kar se je godilo pred dvema mesecema! — Takrat smo tavali po megli, kakor izgubljenci; vsak hip smo zadeli z glavo. Mlakar se je potapljal v sentimentalnost in pripravljen sem že bil, da mu pišem nekrolog. Ali Strnen ga je rešil o pravem času. Še danes vidim Mlakarjev obraz, kakršnega je imel tisti večer, ko je izginila Pavla odtod. Koža se mu je napela, da so jo skoro prodrle kostí ... in bled!

Jereb Dobro je bilo, da je prišló takó; bogve kam bi sicer še zagazil v svoji prenapetosti ... hm; tisti večer je ozdravel.

Frolè Popolnoma. Saj ste bili drugi dan na shodu. Mene je zanimal najbolj Delak. Stresal se je, kakor bi ga zbadali z iglami. Mlakar pa je govoril božanstveno. Da bi bruhal kdo drugi iz sebe toliko zaničevanja in ironije, ali da bi izgovarjal iste besede tiho in bojazljívo, bógve kaj bi se mu zgodilo ... Takoj po shodu je bilo očitno, da se Mlakar vzdrží.

Jereb O Vas se je že govorilo tiste dní, da prestopite svečano k Delaku.

Frolè Budalosti ... a napósled bi ne bilo čudno, ko bi storil kaj takega. Tudi Vrančič je stal že z eno nogó v drugem taboru ... Kdo se je mogel zanašati na Mlakarja?

Jereb Ali ... hm, tu se pač ne gre samó za osebe ...

Frolè Temveč?

Jereb Pri takih stvaréh imajo tudi nazori nekaj opravka; in korist domovine ... hm.

Frole Vi bi bili izvrsten agitator, gospod svétnik.





5. prizor


Prejšnja. Mlakar.

Mlakar Kaj pa Vi tukaj, Vernik? Zakaj ne greste med ljudí? Hitite k Petrínu, tam je vse natlačeno; dajte jim pijače, kolikor zahtevajo.

Vernik Zdaj je že skoro končano —

Mlakar Kolikor dalj traja navdušenje, tembolje. Danes je treba hrupa in pijanosti; — delajte popularnost! (Vernik odide.)





6. prizor


Mlakar. Frole. Jereb.

Mlakar Krasen dan, prijatelja, kaj pravita? Zató ga proslavimo, kakor se spodobi. Nocoj ostanita pri meni, — imeli bomo čaroben večer; povabil sem ekscelentno družbo, same zveste duše, — prijatelje in prijateljice.

Frolè Takó trdno si prepričan o zmagi? Jaz ne tajim, da mi je precej tesno pri srcu.

Jereb Delak je napel svoje zadnje moči ... hm; in kakor se je videlo, ni delal ravno zastonj.

Mlakar Pustita skrbí ... Poglejta samó enkrat Delakov upali obraz in takoj vaju minejo vsi dvomi. Kar se mene tiče, nisem izgubil upanja niti za trenotek, čeravno me je časih napala nervoznost ... Vrančiča še ni bilo pri meni?

Frolè Doslej ne.

Mlakar Kadar pride, naj me počaka; samó za trenotek stopim še v kavarno, da poiščem Delaka. (Gre v ozadje in se vrne.) A prej je treba še skrbeti, da ne bomo žejni. (Odide na desno.)





7. prizor


Frolè. Jereb.

Jereb Znamenit človek ... Kakor bi že imel mandat na mizi ... hm.

Frolè Kaže se jako samozavestnega; ali jaz skoro ne vem več, kedaj je treba verjeti njegovemu obrazu.





8. prizor


Prejšnja. Vrančič.

Vrančič Doktorja ni doma?

Frolè Ravnokar je prišel in prašal po tebi.

Vrančič (Sede.) Ah, blaženi počitek ... Podobnih dní si ne želim več. Kratka vznemirjenost je časih blagodejna, da se živci okrepijo. Ali to večno rovanje z bedaki mora napósled presedati. Tolaži me samó, da se nismo potili brezuspešno.

Jereb Torej se Vam zdi —?

Vrančič Zmaga je dobljena, vsekakor. To se pozná že na Delakovih ljudéh; izgubili so pogum še pred koncem. Dobro znamenje je tudi, da se skušajo maščevati že naprej. V Trobčevi kavarni je čital nekdó dražestno ironijo, — proslavljala je nekdanjo Mlakarjevo romantiko ... Jako prijetno pisano ... Prišla je najbrže iz Grudnovega peresa.





9. prizor


Prejšnji. Mlakar.

Mlakar (Vrančiču.) Odlično, da si tukaj! (Postrežnica prinese novih steklenic.) In napravite, kakor sem Vam rekel; do osmih ali polu devetih; ne mudí se nikamor. (Postrežnica odide.) Ti si bil pri Trobcu, če se ne motim. Kaj si tam slišal? Pravili so mi o nekem pamfletu ... Kakó je bilo?

Vrančič Jako interesantno. Delakovi dobri prijatelji so se krohotali, da so jim stale solze v očeh ... In če se dobro premisli, ni povedal pisec drugega, kakor samo čisto resnico. Narisal te je zeló vestno, kakršen si bil nekako pred dvemi meseci; nekoliko je seveda karikiral; pa to se pri takih delih razume samo ob sebi.

Mlakar A kaj je hotel?

Vrančič Posebnega nič. Skušal te je osmešiti; — in kdor te ne pozná in ne čuti preveč gorko záte, čudil se je res povsem opravičeno, kakó je mogel tako brezobziren politik gruliti kakor belolična inštitutka ... Toda mi, ki vemo, da se godé na svetu časih čudovite stvarí —

Mlakar Kdo je pisal? Ali ti je znano?

Vrančič Zdí se mi, da Gruden; slog vsaj je bil njegov.

Mlakar Potrpite, prosim, samó malo časa; kakor sem rekel, sníti se moram še z Delakom, — da dobím tisto neumnost ... Krepčajte se. (Odide v ozadje.)





10. prizor


Frolè. Jereb. Vrančič.

Vrančič Drží se ga še zmerom ... Treba je le najneznatnejše stvarce, pa se vzbudí v njem stara sentimentalnost.

Frolè Sploh pa je vse njegovo vedenje samó plašč, ki ga je prisiljen oblekel. V srcu ni čisto nič drugačen, kakor je bil takrat, ko je hodil še k Makovim. Opomnite mu Pavlo samó mimogredé, pa pozabi na politiko in na ves svet.

Jereb To se vídi iz njegovih besed ... hm. On govorí o vsaki malenkosti prestrastno in prerazburjeno, kakor da bi mogel biti odkritosrčen.

Frolè S to gostobesednostjo in nervoznostjo hoče varati samega sebe. Pazíte na njegov obraz, kadar molčí in gleda v stran, — takó truden in izmučen, da je vreden sočutja. Ali v tem čudnem položaju ne more ostati dolgo. Zame vsaj bi bilo kaj takega neznosno. Ali bi se na kakšen način spravil s svetá, ali pa, — hm, drugega ne ostane.

Vrančič Nič drugega, — če tičí bolezen res takó globoko ... Mlakar je eden tistih ljudi, ki živé o nepravem času, — ki delajo samó napóto drugim navadnim smrtnikom in mučijo vrh tega sami sebe. Zdí se mu, da ne more shajati med svetom, v kakršnega je prišel, — in posebnega mu seveda ne bo nihče ustvaril. Zakaj torej nadleguje druge s svojo prisotnostjo? Če bi imel kaj razuma, bi moral videti, da se to ne spodobi, in gledati, da se kolikor mogoče hitro umakne.

Jereb Jaz sem samó radoveden, česa pogreša ... hm. Svet dá človeku vsega dovolj, samó spretno je treba zahtevati.

Vrančič A Mlakar sploh ničesar ne zahteva. Dajte mu na priliko Pavlo in v dveh dneh se je bo naveličal, kakor otrok igrače ... On hrepení z vso dušo, — po čem? Tega níti sam ne vé. Ustvarjen je za samo čisto hrepenenje, brez vsakega določenega namena ... Nesrečni ljudjé!

Frolè In napósled se znaša nad svetom, kakor bi bil tá vzrok njegovi romantični nezadovoljnosti. S kakšno krvavo satiro bíje po čísto nedolžnih ljudéh, ki niso zakrivili drugega, kakor da so sinovi svojega časa ... Takó se danes polovica mesta navdušuje zanj, — on pa jih častí z bedaki, z dušami, ki se prodajajo, s hinavci in tako dalje ... medtem ko je resníca, da živí on sam podleje, kakor polovica tistih, ki jih takó od srca zaničuje.

Vrančič To življenje, ki ga živi na videz, nima z njegovo dušo nobenega opravka, čeravno se jako trudi, da bi jo potopil vanj, — posebno od tedaj, ko se mu je zdelo, da je bil takó ljuto varan ... Da, ali si slišal, kaj se je zgodilo s Pavlo?

Frolè Ne vem ... Pri Strnenu ne verjamem, da bi bila dolgo.

Jereb Zdaj je menda v bolnišnici ... hm.

Vrančič Sinoči sem bil pri Makovih ... V bolnišnici je, — že dva dní ... Pripovedovali so mi jako romantično zgodbo.





11. prizor


Prejšnji. Olga.

Olga Ali ste samí?

Vrančič Mlakar je obljubil, da se vrne takoj. Danes prihaja in zopet izginja, ves vznemirjen in razburjen, kakor bi mu šló za življenje.

Olga Nesramen dan! Politika tiči v vsakem kotu, na vsakem oglu pljuskne človeku v obraz, da se je ni móči ubraniti; žive duše je ni, ki bi mogla govoriti o čem drugem ... in ti obrazi! — Kaj mislite, kakó se bo izteklo?

Frolè Mlakar prodre, s težavo sicer ali prodre vendar.

Olga To je dobro, — da bo stvar enkrat pri kraju ... Vrh tega imam zanj drugo, jako zanimivo novico, ki ga bo pretresla najbrže bolj globoko, kot njegova zmaga ... Videla sem Pavlo.

Vrančič Kakó ste prišli do njé?

Frolè Ali ste govorili z njó? Zakaj se je ločila od Strnena?

Olga Že danes zjutraj mi je pravila neka ženska o nji, — Prosenka, žena nekega pisarja ... Zgodilo se je s Pavlo takó, kakor bi si lahko vsakdo naprej mislil. Strnen se je je naveličal.

Vrančič In ona njega.

Olga Gotovo ... to je moralo biti peklensko življenje ... Prve dní sta seveda sanjala, kakor dve grlici, v samih objemih in poljubih, videla nista ne svetá, ne sebi v dušo, pijana, kakor sta bila.

Vrančič Bógve, če je bilo tako ... Ali mislite, da je bila Pavla zaljubljena v Strnena?

Jereb Čemú bi sicer bežala z njim?

Olga On je bil morda prvi mož, ki se ji je laskal; zató mu je bilo jako lahkó ...

Vrančič Ona sploh ni sposobna, da bi kóga ljubila zarad same njegove osebe ... Kakor se mi zdí, spada v prav tisto vrsto romantičnih duš, kakor Mlakar. Hrepenela je stran, kam drugam, daleč iz svetá, ki se ji je videl prenizek in zaduhel, prav kakor Mlakarju ... Bógve, kakó si je slikala novo življenje s Strnenom, — tam v daljnem kraju, pod jasnejšim nebom, v zraku polnem ljubezni in sreče ... Ne smehljajte se, — takim dušam se zdí, da plava že za prvim hribom zlató v studencih; ako čutijo, da niso svobodni, umirajo med svojimi štirimi stenami, čeprav jim ni nič hudega ... Strnen je to dobro razumel in porabil na svoj način. Obetal si je nekoliko zabave, — in on jo je morda res imel, medtem ko je bila Pavla razočarana že na vlaku ...

Olga Toliko je gotovo, da jo je življenje poleg njega popolnoma ubilo. Da ste videli njena lica: ohlapna, izsesana, polprozorna, — in roké, suhe in trde, kakor bi kanila iz njih že zadnja kaplja krví ... Očí so velike, kakor prej, — zdele so se mi še večje in širje, ker so trepalnice upale in se je obrazek stisnil ... Kar je ostalo, to je samo še duša.

Vrančič Tega ni Strnen krív, umorilo jo je razočaranje ... Slišal sem, da mu je ubežala.

Frolè Kaj je potem počela sama, — brez znancev? Saj ni imela živega človeka, da bi se ozrl nanjo.

Olga Zató se je tudi vrnila polblazna. In kakršen je njen značaj, si je lahko misliti, koliko je doživela. Čudno je samó, da se ni utopila ali se končala kakó drugače. Jaz vsaj ne morem razumeti, čemú je prišla nazaj.

Vrančič Kam je hotela drugam? Kakor bi bila slepa, vodi jo vedno isto hrepenenje in ona se mu ne more braniti. Človeku se zdi lepši in jasnejši vsak trenotek, ki je že daleč za njim in čaroben vsak kraj, o katerem se bojí, da ga je za zmerom ostavil; in Pavla je pozabila, da se je čutila tukaj zapuščeno in nesrečno. Napósled pa je mogoče, da se je streznila in to bi bilo zanjo še strašnejše.

Olga In nikogar nima, da bi se ga oklenila. Ostane ji samó še ena sama ravna pot, — do smrti. Edino dobro je, da je že prehodila to pot blizu do konca ... ko sem bila v bolnišnici, bljuvala je kri; na platnu so se videli madeži, kakor listi rdečih rož ... In ob postelji je stala Makovka, — impertinentna ženska; srbelo me je na dlani, da bi ji dala zaušnico. To so tiste poštene, častivredne dame. Ali mislite, da jo je pogledala z enim samim ljubeznivim pogledom, — da je izpregovorila prijazno besedo, — da jo je pobožala po obrazu in jo tolažila? Niti sledú ... Drugega ji ni bilo na skrbi, kakor škandal in sramota. In vrh tega je stalo tam še par drugih žensk, ki so se čutile poklicane, da so vzdihovale in dajale lepe nauke in pobožne svete ... Opazila sem dobro, kakó se je revica sklonila na postelji in gledala strahom krog sebe, kakor bi iskala ljubezni.

Vrančič Jaz bi se ne čudil, če bi izginila tudi od tam ... In Mlakar ne ve doslej še ničesar?

Olga Ničesar ne, — sicer bi se mu gotovo poznalo; a napósled mu mora priti do ušes.





12. prizor


Prejšnji. Mlakar.

Mlakar Olga! — Ali se kaj veseliš današnjega dne?

Olga Prav nič. Kaj pa imaš od te politike, da si takó zakopan vanjo? Samó vznemirja te, da postaneš dolgočasen in pozabiš na vse drugo.

Mlakar Ne bodi ljubosumna nanjo. Kolikor več hrupa, tem manj se je bati, da bi se kri zgostila in da bi živci zaspali.

Vrančič Danes pač ni bilo nobene nevarnosti.

Mlakar (Séde.) Gotovo ne. Še malokdaj mi je bilo takó prijetno pri srcu. Takega življenja potrebujemo ... Živela Olga! (Pije.) Kakšen strup in žolč je med Delakovimi prijatelji ... Vse bledo in zeléno! Kažejo se, kakor bi imeli še upanja, — ali ravno tá srd jih razkriva ... Da bi slišali, kakšne čednosti so našli na meni! Pogledal sem se v zrcalo, če sem še človeku podoben. In kakó hitro zapazijo vsako malenkost; natančnejše vedó, kod sem hodil in kaj sem počel od svojega rojstva pa do danes, nego jaz sam.

Vrančič In tisto satiro si iztaknil?

Mlakar Ni bilo mogoče. Prašal sem Delaka, pa je samó skomizgnil z rameni in odgovoril, da mu ni nič znano o kakšnem pamfletu, čeravno sem prepričan, da je bil on prvi, ki ga je čital.

Olga O kakšni satiri pripovedujete?

Vrančič Nekdó je karikiral gospoda doktorja in njegovo nesrečno ljubezen.

Mlakar Napósled mi na tej bedariji ni veliko ležečega; če bi se brigal za vse zabavljíce, kar sem jih moral preslišati te dní, imel bi precèj opravka.

Olga Vidi se, da ti ni ljubó, če te kdo spominja na tiste čase.

Mlakar Ni mi ljubó. Sram me je celó, kadar mi pridejo na misel tiste stare sanje ... Neumno! Kakor bi si želel vrabec nad oblake! — In čemú naj bi mi ne ugajalo to življenje, kakršnega imam? Samó živeti ga je treba pravilno in izrabljati v svoj blagor.

Vrančič Čisto res.

Mlakar Ali ne? ... In v prvi vrsti je treba verjeti in spoznavati, da obstojí človek samó iz telesa, ... nič drugega kot krí in kostí in mozeg. A naša dolžnost in edini smoter vsega našega nehanja je, da negujemo to teló, da ga skrbno hranimo in gorko oblačimo ... To ni mala stvar, če se dobro premisli. Le poglejte krog sebe: — čemú vse pehanje in letanje in znoj in naporno delo? Teló, samo teló! Kar se ne tiče njega, ne spada več med naš svet in je nepotrebno, časih celó naravnost pregrešno ... Takó se dobé ljudjé, ki hrepené višje in govoré o čustvih, katera ne prinašajo telesu prav nobenega dobička ... Danes na priliko zvení po vsem mestu domovínska ljubezen, kakor bi nihče ne imel svoj živ dan druge skrbi kot to milo domovino.

Vrančič In ti jih seveda imenuješ hinavce.

Mlakar Kaj še! Nikomur ne pade v glavo, da bi se hlinil ... To so navadne, priljubljene besede, katere se rabijo o svojem času brez vsake škode. Na maskaradi si zakriješ obraz in kdo te bo zmerjal s hinavcem? ... Razumen človek vé celó té fraze obračati v svoj blagor.

Vrančič Kakor kaže tvoj vzgled.

Mlakar Gotovo ... Kdor pozná ljudí, zakaj bi se jih ne posluževal v svojo zabavo, ako so mu na razpolago? Jaz, recímo, potrebujem razvedrila, hrupa in prepirov, — ker moji živci to zahtevajo. In glej, — ves svet se trudi, da mi ustreže ... Pijte, prijatelji!





13. prizor


Prejšnji. Skočir. Mrmolja.

Mlakar Vidva lazita okoli, kakor dve senci; nikdar vaju nisem videl med ljudmí; držita se pod pazduho in begata po ulicah ... Kaj hočeta?

Skočir Narod je navdušen; govorí se, da Vam napravijo podoknico ... Povsod so prepričani, da zmagamo ... šestnajst glasov večine. V eni uri razglasé skrutinij.

Mrmolja In nató pridejo pevci.

Mlakar Ta podoknica je menda vse, kar sta danes napravila ... Pojdíta, pa glejta, da bo dovolj hrupa.

Skočir Korén je dal račun; popili so dvainšestdeset litrov vina; dalje —-

Mlakar Kam se mu mudí? Naj pride jutri ... Stojta! Kadar pojdeta mimo Trobca, poglejta, če sta Majer in Svetlič še tam, — in Brežan in Suhadolnik ... Pokličita jih tu sem. (Odideta.)





14. prizor


Prejšnji, brez Skočirja in Mrmolje.

Mlakar Steklenice so prazne ... Za trenotek, da dobimo druge. (Odide na levo.)

Jereb Bolán je še hujše, kakor kdaj prej ... hm; ne bo ga minilo zlepa.

Frolè In jako spretno jo prikríva, svojo bolezen. Kolikor glasneje govorí, tem globokéje se mu vidi v srce. Prevpiti hoče samega sebe. (Postrežnica prinese par steklenic.)

Mlakar (Se vrne iz sobe na levi.) In dalje so na svetu nekateri ljudjé, ki so prišli nanj samó po pomoti ... To so tisti, ki sanjajo o nekem drugem življenju in zató niso zadovoljni s tem, kakršnega jim je bog dal. Sicer imá vsak človek nekaj tega bedastega čustva, nekatere pa vlada popolnoma.

Vrančič Romantične duše! ... Meni je znana zanimiva dogodba o eni izmed njih; godila se je že davno, — bógve kjé ... Ali bo koga zanimalo?

Olga Pripovedujte!

Mlakar Pijmo!

Vrančič Nekdaj je živela neka punca, — jaz je nisem poznal; zakaj, kakor sem rekel, to je bilo bogvekdaj in bogvekjé.

Olga In kakšna je bila tista punca?

Vrančič Vi prašate o njenem telesu? Mislite si drobno, vitko postavico, — prozorne prstke, — bolna lica, — in oči, — dà, o njenih očéh je težkó govoriti. Ravno iz njih se je videlo, da nima to teló nobene važnosti, da eksistira samó za silo, slučajna posoda čudovite, nenavadne duše ... Ta duša je bila namreč ena izmed tistih romantičnih, o katerih si ravnokar govoril.

Mlakar Čemú pripoveduješ to?

Olga Jaz slutim, da postane stvar zanimiva.

Frolè Torej dalje!

Vrančič In kakor v pravljicah, »imela ni ne očeta ne matere«; zató ni bilo nikogar, ki bi jo prašal, čemú joka in čemú je sama, namesto da bi se veselo zabavala, kakor drugi navadni ljudjé. To je bilo slabo, zeló slabo ... Zakaj v njenih sanjah je vzrastel svobodno drug svet, — in kadar je pogledala slučajno krog sebe, zdelo si je resnično življenje zoprno in gnusno ... Zató mu je hotela ubežati.

Olga Pazi, Mlakar!

Vrančič Tisti čas pa je prišel v njeno hišo človek, ki jo je spoznal ... On je delal prav po tvojih nazorih, Mlakar! Porabil je svojega bližnjega in njegov značaj v svojo zabavo. Ker je bil mlad in precej lep, — ker ji je obljubával ljubeznipolno, krasno, svobodno življenje, — vzburil je romantiko v njenem srcu do skrajnosti.

Olga In prišla je katastrofa.

Vrančič Pričela se je, kakor je bilo neizogibno. In ne pozabi, prijatelj, — on je ni ljubil in tudi ona ni ljubila njega ... On se je hotel zabavati, kakor bi se zabaval s katero drugo, — nji pa se je zdelo, da doseže srečo in sonce, samó če ubeží od doma, — kamorkoli.

Olga In takó je ubežala z njim.

Mlakar A kaj je bilo z njó potem?

Vrančič Ti si vznemirjen? ... Da, uboga punca je usmiljenja vredna. Godilo pa se je dalje nekako takóle: — prišlá je na njegov dom in sprememba jo je za hip omamila; ali ko se je streznila, tedaj je videla, da se mu ni vdala iz ljubezni, — in čutila je, kam se je pogreznila ... Takó je dosegla srečo in sonce.

Mlakar Ali govoriš resnico?

Vrančič Bajko, prijatelj; ne vznemirjaj se.

Olga In ko so jo začeli njegovi poljubi dušiti in je trepetala v njegovih rokah in umirala od sramote in strahú, - zbežala je na cesto ... Prodala je svoje obleke in zapestnice in uhane, — kdove, morda je tudi beračila. Napósled se je vrníla domú.

Vrančič In zdaj leží v bolnišnici in bljuje krí in pričakuje smrti ... Žalostna zgodba!

Mlakar Povejte mi resnico! Kaj se je zgodilo z njo?

Vrančič To je bila resnica.

Mlakar On jo je umoril ... Kje je Pavla? Ali ne razumete, da hočem k nji, da jo moram rešiti!

Olga Kaj ji hočeš? Zdaj ne potrebuje pomočí. Rešil bi jo bil prej.

Mlakar Očítaj mi; bíj me v obraz; jaz sam sem imel pravico do njé, — in pustil sem jo v njegovih rokah. Jaz sam sem jo pogubil, nesrečnež; njena duša je bila odsojena meni in jaz sem jo pahnil od sebe ... Povejte mi, kjé je, da ji poljubim roké, da jo prosim oproščenja ... Ona hrepení po meni, ona hoče ljubezni, — in jaz se mudim, ko umira zapuščena ...

Vrančič Strezni se.

Mlakar Kje je Pavla?

Vrančič Ali boš hodil v bolnišnico ponjo, ali jo boš trgal iz postelje?

Mlakar Pustite me. (Odide v ozadju.)





15. prizor


Prejšnji brez Mlakarja.

Olga Zdaj napravi blaznost? Ali ne pojdemo za njim?

Vrančič Čemú? Naj jo napravi sam.

Frolè Kaj hoče pravzaprav?

Vrančič Jaz ne vem. Napalo ga je takó silno: — kdo bi si mogel misliti?

Jereb A kaj bo v bolnišnici ... hm? Izbilo mu je razum.

Olga — Ali ne vidite, da je vse končano? Rekli ste, da je iskal drugega življenja, — zdaj ga imá, to življenje; zdaj ga je dosegel. On in Pavla, noben ne živi več med nami.

Vrančič Izbruhnilo je z zadnjo silo ... Kakó je spalo v njem, in koliko časa! ... Kaj bo storil?

Frolè On? — Vprašanje je, kaj storimo mi. Čemú je bil ves današnji boj, — vse spletkarjenje in prigovarjanje in béganje? Zdaj je razdrl sam, kar je zidal z nami v potu svojega obraza, — in njegovi nasprotniki mu bodo ploskali.

Jereb Hm ... takó mislite, da pustí politiko?

Olga On se niti ne spominja, da se je kdaj brigal zanjo. Zdaj vidi samó še njene očí in njeno bolezen in njena nesrečo; tu je našel svoje sanje; ne motite ga! ... Meni se smili: — pri njem je bilo časih takó prijetno; a zdaj ne ozdravi več.

Vrančič In če bi se še kdaj rešil, ne ostalo bi od njega drugega, kot karikatura. Tudi če mu Pavla v rokah izdihne, ne pozabil bi je nikdar več.

Olga A morda je srečen; — kdo ve ... Slovó mi je težje, kakor mi je bilo takrat ... Ali se spominjate, gospod Vrančič, tistega večera, ko me je vdrugič svečano pripeljal k sebi?

Vrančič Takrat je bilo veselja, čez mero; pili smo ravno v ti sobi, prišel je celó Delak ... da, spominjam se.

Olga Jaz sem vedela dobro, da pride póme; slutila sem že tisti trenotek, ko me je neprijazno odslovil; zató sem čakala, dan za dnem ... in napósled je prišel ... Zdaj pa je pri kraju, kakor bi ga videla že v krsti ... in težkó mi je.

Frolè Videlo se mu je na obrazu.





16. prizor


Prejšnji. Majer, Svetlič, Brežan, Suhadolnik.

Suhadolnik Ah, tu nas je že veliko; praznovanje bo veselo ... in če propademo, pili bomo v tolažbo.

Vrančič Ne na zmago, ne na tolažbo ... Prišli ste prepozno, prijatelji.

Majer Kako to?

Frolè Počakajmo toliko časa, da se vrne; čez noč ne bo ostal v bolnišnici.

Suhadolnik Kaj mu je?

Vrančič Bolán, hudo bolán.

Brežan, Svetlič Ah!

Vrančič In sicer na duhu; ne pomaga mu nobeno zdravilo več; iščimo si drugih kandidatov.

Majer Pa na kakšen način je prišlo takó hitro? Pred dobro uro sem ga videl še povsem zdravega pri Trobcu; samó malo razburjen je bil.

Vrančič Take so božje sodbe ... Zdaj je treba samó misliti, kaj je nam storiti ... Mlakar je pal, četudi zmaga ... V imenitno zágato smo zašli; kakó se izvíjemo iz njé?

Frolè Budalost je bila sploh, da nismo takrat ostali pri tem, kar smo sklenili ... Ali si nismo mogli misliti, kaj se lahko vsak trenotek zgodí s človekom, kakršen je on. Napósled se je moral uničiti.

Jereb Hm ... in zdaj je storil to o zeló nepravem času.





17. prizor


Prejšnji. Mlakar in Pavla.

Mlakar Ti omahuješ, Pavla ... Ne glej takó boječe, nikdó te ne bo žalil več ... Ali si trudna? (Položi jo na divan.) Kakó ti ustna trepečejo ... Poglej me, Pavla, poljubi me, da ti dam svoje življenje ... In krí, zopet krí.

Pavla Žejna sem; daj mi vode.

Olga (Nalije.) Tu je poln kozarec.

Mlakar Ne ti! (Izlije po tleh in natoči znova.) Pij, ljubica!

Pavla Dovolj ...

Mlakar Zdaj si pri meni in ne pojdeš več odtod. Nikamor ne bo več zadela tvoja nožíca, da bi se ranila; noben več ne bo govoril neprijazno s teboj ... Glej, jaz nimam drugega na svetu kot samo tebe; napravil ti bom raj, da ga ne bo gledal drugi, kakor ti sama; in ti boš srečna, ti me boš ljubila.

Pavla Prišel si takó pozno; zakaj si odlašal? Jaz sem te pričakovala ... ah, kakó dolgo sem pričakovala ljubezni, ... in ti si mi jo dal ... Kakó mi je lahko in gorko; zdí se mi, da nimam telesa in duša se dviga visoko ... visoko.

Mlakar Tvoj dih je vroč, kakor plamen, da mi žge do srcá, a tvoje roke so ledene; daj, da jih poljubim, da jih ogrejem.





18. prizor


Prejšnji. Makovka.

Pavla Brani me, zakrij me!

Makovka Kaj počenjaš, nesrečnica! Ti me boš ubila! Bog ti odpusti, kako me sramotiš pred svetom ... Pomislite, gospôda: — pahnila me je v stran ... in kričala in jokala, ne da bi ji kdo kaj storil ... »Pustite me ... vi me sovražite ... vsi ... vsi; hočete me zadušiti! ...» — Bežala je iz bolnišnice in kri ji je kapala iz ust ... Na stopnicah pa ji je prišel naproti in vrgla se mu je v naročje ... Vstani, Pavla! — In kakó se predrznete Vi, gospod doktor —!

Olga Vrzite to žensko na cesto!

Makovka Ah! Vi —! ... In v tako družbo si prišla ti, Pavla! ... Sramuj se, — jaz si umijem roké; jaz nočem biti omadeževana ...

Pavla Drugam ... drugam! ... Glej jih, ljudjé se mé dotikajo ...

Mlakar Odidite! ... Čemú stojite in gledate? — Odtod!

Olga Ne stori si kaj zlega, kadar ostaneš sam ... brez njé. (Odide.)

Vrančič Tu ni nobene pomočí več ... (Odide.)

Makovka Zapomni si, Pavla: — jaz te ne bom prosila na kolenih ... a nosi tudi sramoto sama; jaz te ne poznam več.

Mlakar Odtod! (Vsi odidejo, razen Pavle in Mlakarja.)





19. prizor


Mlakar. Pavla.

Pavla In zdaj je tiho ... Ti sam si pri meni?

Mlakar Jaz sam; ne boj se ničesar več ...

Pavla Ah, kakšno razkošje je v mojem srcu ... vse je svetlo in sončno tukaj ... in hladí me po licih in boža, kakor bi plavali krog naju angeli z belimi perotmi ... Kakó sem hrepenela po tej svetlobi, — in zdaj se odpira pred menoj; ... vedno lepši žarki, vedno širji ... Daj da vstanem, da diham to blaženost ...

Mlakar In takó bo ostalo zmerom ... zmerom, ljubica ... Ne žalosti, ne smrti, — samo večno, neizmerno razkošje ... (Zunaj pod oknom vpitje: »Slava! Slava! Živel Mlakar!«)

Pavla Ali čuješ? Kličejo me ... Vedno višje ... višje! ... In ti pojdeš z menoj! ...

Mlakar Ti padaš ... utrujena si! (Položi jo na divan nazaj.)

Pavla In srečna ... Objemi me, ne ostavi me! ...

Mlakar Jaz sem pri tebi.





20. prizor


Prejšnja. Vernik.

Vernik (Prihiti iz ozadja.) Zmagali smo!

Mlakar Mrtvi ne rabijo mandatov. (Poklekne pred divan; zunaj se nadaljuje vpitje in raste; Vernik odhaja v ozadje.)

Zástor páde.

PRVO DEJANJE


Pri Grozdovih; dostojno opravljen salon; na desni spredaj vhod v domače sobe, v ozadju vrata v obednico; na levi okno, spredaj poleg okna majhna mizica z zofo in dvema stoloma; miza s stoli spredaj proti levi. Na steni v ozadju sliki Bleiweisa in Vodnika.





1. PRIZOR


Grozd in njegova žena; pri oknu Ščuka, Siratka in Kadivec. Mrmolja in troje občinskih svetnikov v frakovih stojé resno in svečano pred Grozdom, ki se zdi raztresen in nervozen.

Mrmolja (nadaljuje slovesen govor) ... Takó je torej današnji dan — dan veselja in svečanih občutkov za ves naš mili narod, za vso našo lepo domovino. Brez števila hvaležnih src pošilja danes ob Vaši šestdesetletnici vroče želje k Vsegamogočnemu, da vas ohrani še mnoga leta tistemu narodu, kateremu ste posvetili vse svoje moči in zmožnosti in kateremu ste darovali toli in tolikrat svoje osebne interese, svoje telesno zdravje in svoj duševni mir. Smelo rečem, da leži na vsem, kar se je ustvarilo v teku zadnjih dvajsetih let velikega in blagoplodnega, blagoslov Vaših rok, znoj Vašega truda. Po Božji previdnosti vstajajo narodu v najtežjih časih nesebični možje, ki ga vodijo s krepko rokó mimo vseh nevarnosti in prek vseh nezgod po poti napredka do zaželenih smotrov. Izmed teh mož — in ne zadnji izmed njih — je naš dr. Grozd, — ste Vi. Narod se čuti srečnega, da vam more izraziti svojo globoko zahvalo, svojo neomejeno vdanost, čuti se srečnega, da vas vidi po tolikih viharjih, tolikih mukah še vedno čilega in mladega na braniku narodovih pravic. Zatorej dovolite, da Vam zakličem v imenu vsega naroda — v prvi vrsti v imenu meščanskega društva in društva hišnih posestnikov — (Siratka vstane in zamahne z roko skozi okno) Bog Vas ohrani Vaši velespoštovani rodbini in narodu našemu, Bog Vas živi še mnoga leta! (Zunaj pod oknom burno klicanje: »Živio!«)

Grozd Presenetil me je ... ljubo presenetil ta nenadni in nezasluženi izraz narodove dobrohotnosti. Verjemite mi, da sem delal, kolikor je bilo v moji moči ... da nisem gledal nikoli ne na desno in ne na levo, ne na svojo korist in sploh ne na zasebno korist tega ali onega ...

Ščuka ... temveč na korist naroda.

Siratka Takó je.

Mrmolja Takó je.

Grozd (s poudarkom) Na korist naroda! (Prekine svoj prejšnji svečani ton; hladno.) Sprejmite mojo iskreno zahvalo, v imenu mojem in moje rodbine. (Se obrne od Mrmolje; ženi v ospredju, hitro in manj glasno.) Jaz zahtevam, da se Matilda preparira na svojo ulogo, kakor se spodobi. Obleče naj se dobro: vrat odkrit in gole roke! Oprede naj ga, omreži in ovije; Gornik je tepec. Pojdi! (Katarina odide. Mrmolja in drugi so se v tem pridružili Siratki, Ščuki in Kadivcu.)





2. PRIZOR


Prejšnji brez Katarine.

Ščuka (Mrmolji) Koliko časa pa ste se učili?

Grozd Pustite neumnosti! (Zunaj novo klicanje; Grozd odide — dvoje občinskih svetnikov za njim — vsi skozi obednico. Ostali ostanejo, Siratka gleda skozi okno.)

Mrmolja Lepi so taki dnevi. Človek se čuti idealnega in nekaka svetloba ... nekaka gorkota ...

Ščuka Nehajte, saj ne govorite z narodom.

Siratka (Ščuki) Ali si ga že videl?

Ščuka Koga?

Kadivec Njega, drugega ni.

Ščuka Gornika torej. Videl sem ga: debel človek je.

Prvi občinski svetnik (jako resno) Jaz mislim, da bo njegov prihod ... tako rekoč njegov nastop v našem javnem življenju v nenavaden blagor ... mislim namreč, na veliko korist celokupnega naroda.

Ščuka Kako pa pridete do tega?

Prvi občinski svetnik (prestrašen) Ne ... jaz le tako mislim ... oprostite ...

Siratka: St! ... pozor! (Spodaj so utihnili; slišijo se posamezne, nerazumljive besede Grozda, ki govori na balkonu v obednici.)

Ščuka (zamahuje z rokó) Na-ród ... delo-vánje ... na-ród ... nèse-bičnost ... (Mrmolji) Čemu pa mislite, da kriče ti ljudje tam doli?

Mrmolja Meni se zdi, da je to eden najvažnejših trenutkov v razvoju našega naroda.

Ščuka (Siratki) Ali si ga to tudi naučil? (Mrmolja vstane ozlovoljen ter odide v obednico; za njim prvi občinski svetnik.)





3. PRIZOR


Ščuka, Siratka, Kadivec.

Siratka Nocoj si posebno grenak.

Ščuka Nervoznost se je polastila tudi mene. Zdaj grè namreč za velike rečí.

Kadivec Za velike rečí gré.

Ščuka Ti torej spoznavaš, zato si prepáden. Ali zvonijo pred njim, ali za njim?

Siratka Na kakšen način?

Ščuka No, jaz si tako predstavljam. To bi moralo biti. Godci spredaj in godci zadaj, koder hodi in kamor sede. Ali ne potuje kakor kralj po deželi? Današnje slavje je namenjeno njemu, ne Grozdu.

Siratka Ti ne gledaš stvarí s tistega stališča, s katerega jo je treba gledati. Upoštevati je namreč treba celokupno korist narodovo.

Ščuka (vstane) Vrag te vzemi! (V obednici zazvené kozarci; Grozd iz obednice.)





4. PRIZOR


Prejšnji, Grozd.

Grozd Ali ne izvolite kozarec vina v obednici, gospod Siratka? (Siratka se pokloni in odide v obednico.)

Grozd Gospod Ščuka, prosim! (Pozove ga k sebi; Kadivec odide za Siratko.) Vi ste v zadnjem času napravili toliko neumnosti, da jih je skoro preveč. Kdo vam je pravil tisto reč o Golobu? Kdo vam je pravil tisto laž?

Ščuka (govori ves čas zelo mirno in resno. ) Laži mi ni pravil nihče in sploh ne gre za to, kdo mi je pravil tisto stvar. Ali je resnična ali ni resnična, o tem ni govorjenja. Če komu koristi ali če komu škoduje, tudi to je vseeno: povedati jo je treba ljudém.

Grozd (sede) Vi ste nervozni, — izmed tistih ljudi ste, ki vohajo in tipajo okoli stvari, ki jih nič ne brigajo, brskajo nepoklicani po tujem blatu in se potem čudijo, če dobe zasluženo brco.

Ščuka To ne spada sem. Kdo ga je uničil? — to je vprašanje.

Grozd Nihče ne umrje naravne smrti ... Golob je mrtev in postavimo mu spomenik; to je vse, kar se da storiti, — in vse, kar je potrebno.

Ščuka Če ste nedolžni nad njim, zakaj se bojite njegovih pisem? — On je bil pošten človek.

Grozd Revolucionar je bil. Jaz ne dajem kruha ljudem, da bi mi rasli čez rame, da bi delali proti meni. Prvo je meni moj blagor. To upoštevajte, prosim!

Ščuka Jaz imam svojo vest in svoje prepričanje.

Grozd Žurnalist ne sme imeti prepričanja! ... Tisti nepotrebni članek o Golobu torej lepo spravite in ne vznemirjajte ljudi z idealnimi ekstravagancami; to je zastarelo. Kdor hoče biti samostojen, mora biti pripravljen na stradanje. Golob je stradal in izstradal, kakor je hotel; to ne briga dalje nikogar in mene in Vas najmanj.

Ščuka Tedaj ste ubili človečnost. —

Grozd Je ni bilo nikoli ... (Vstane, jako hladno. Vi ste v moji službi, to sem Vam hotel povedati. Uvažujem Vas, ker ste nadarjen človek; ali rabíte to nadarjenost, kakor vam je plačana. Na ta način bo vse v redu. Brzdajte se in glejte, da me ne spravite v položaj, ki bi bil siten ne meni, temveč Vam. Tako je torej reč končana. (Odhaja; ozre se še enkrat po Ščuki.) Povabil sem Vas nocoj na večerjo. (Gre proti sobi na desni spredaj.)

Ščuka (ko odhaja) Res, čas je, da bi bila reč končana. (Odide počasi v obednico.)





5. PRIZOR


Grozd; Katarina in Matilda (iz sobe na desni).

Grozd Dolgo sta rabili. (Matildi) Čemu pa so potrebne te čipke na prsih?

Matilda Jaz tudi ne vem, čemu so potrebne, striček, ali ker so že gori, mislim, da jih pustimo.

Grozd Pričakujem, Matilda, da boš napravila svojo stvar, kakor se spodobi. Gornik je človek neokreten, preprost, in zdi se mi, da ne zahteva veliko. Ker je neokreten in preprost, mu ugaja najbrž razbrzdanost in koketnost. To uvažuj! V ta namen bi bilo dobro, da bi bila tvoja toaleta še bolj enostavna ...

Katarina Anton!

Grozd Nisem te ogovarjal ... Frizura bi bila lahko bolj nemarna ... par kodrov naj bi viselo na čelo ... samo na eni strani; to napravi vtis predrznosti. In o priliki se daj za minuto na poezijo, na sentimentalnost, tudi to je koristno. Ali ne več kot za minuto.

Matilda Ne bojte se zame, striček; jaz mislim, da imam veliko daru za komedijo, in tudi veselja imam zanjo ... Prosim vas, tetka, ne bodite žalostni; kaj ne vidite, da igramo samo komedijo?

Grozd (Matildi) Zdi se mi, da me ne razumeš dobro. (Kadivec pride iz obednice, pogleda v salon ter se vrne.)

Matilda Ne samó komedijo?

Katarina Jaz se bojim zate, Matilda.

Grozd Odloži za nocoj svoj pusti obraz. (Matildi.) Pazi se torej, premisli vsak pogled in vsako gesto. Zvečer pride Grudnovka, in Grudnovka je lepa ženska ... Delaj, kakor sem ti povedal! (Odide v obednico.)





6. PRIZOR


Matilda, Katarina, potem Kadivec.

Katarina (otožno) Matilda!

Matilda (z glasnim smehom) Ali, tetka!

Kadivec (hitro iz obednice) Matilda! Vprašam te pri živem Bogu ... zdi se mi, da se tod nekaj prede ... Protestiram proti tvojemu razžaljivemu smehu! Kaj se godi? Na dan z besedo!

Matilda (afektirano) Dragi France, bratranec moj ...

Kadivec Vrag ti vzemi bratranca ... Oprostite, tetka! ... Pa s kakšno glorijo ga pričakujete. To je naravnost — oprostite, tetka — impertinentno! Tisti višji oziri, tiste obče koristi, narodov blagor in tako dalje — humbug, laž, neumnost ... oprostite, tetka! ... Kaj pa je na tem človeku, kaj pa je na tem tepcu; kaj pa imate z njim?

Katarina (z dobrodušnim nasmehom, mirno) Fran, ti se vedeš jako nedostojno.

Kadivec To je čisto vseeno, zdaj ne gre za dostojnost. Ti, Matilda, jaz ti rečem ... oprostite, tetka ... Kar leži danes v zraku, je nekaj (s poudarkom) nedostojnega, ali tukaj naposled ne gre za dostojnost ... nekaj umazanega je ... (Razjarjen.) Čemu se smeješ? ... (Mirno.) Nazadnje ... jaz ne bom točil solzá ... Ali to je kljub vsemu žalosten konec!

Matilda (resno) Prosim te, Fran ... kar govoriš, je vendar preveč razžaljivo. Jaz si prepovedujem enkrat za vselej taka sumničenja ... In smešen si vrh tega.

Kadivec Smešen! Dobro! Dovolj! ... Zbogom, gospodična Matilda!

Matilda (afektirano hladno) Zbogom! (Kadivec stoji na svojem mestu.)

Katarina Čemu se prepirata v teh časih?

Kadivec,Matilda Jaz se ne prepiram.

Katarina Bolje je, da premislita, kaj je storiti. — Samá skrbita! Jaz vama ne morem ničesar ...

Kadivec (mračno) To je stričev absolutizem ... (Matildi) In ti si čisto zadovoljna s tem absolutizmom; (slovesno) ti nimaš značaja!

Matilda (skrajno razžaljena) Ah, Fran! Zdaj te spoznavam, v tejle uri! Tak si torej v resnici! (Pol jokaje.) In jaz sem te ljubila!

Kadivec (svečano) Tetka, od srca vas zahvaljujem za vaše neizmerne dobrote ... Ni mi več mogoče, kakor vidite, da bi prebival pod isto streho —

Katarina To je vendar prenespametno.

Kadivec Oprostite, tetka, to ni nespametno. (Razjarjen.) Ali mislite, da bom gledal to ničvrednost ... (Matilda si zakrije obraz z robcem.) ... ničvrednost ... ničvrednost! ... Pospravim svoje kovčke ... na Dunaj ... v Pariz ... v Moskvo ... Klanjam se, tetka! ...

Matilda Fran!





7. PRIZOR


Prejšnji, Gruden, Grudnovka, Mrmoljeva žena.

Gruden Milostiva! — (Katarina in vsi došleci se pozdravljajo.)

Katarina Jako ste nas razveselili. Pričakovali smo vas že. (Mrmoljevki) Po tako dolgem času spet enkrat! ...

Mrmoljevka (govori jako hitro) Ah, milostiva, ... skrita v svojem prijaznem zatišju se takó malo menim za ves svet ... in verjemite mi, človek ima tudi v samoti svojo rádost, svojo posebno zabavo, katere bi mnogokrat ne dal za ves šum in trušč tega sveta. —

Grudnovka (seže Mrmoljevki v besedo, Katarini) A kako ste se pomladili, milostiva; nekaj veselega je na vašem obrazu; in to ni čudno, na današnji svečani dan.

Gruden Gotovo Vam je toplo pri srcu ob teh iskrenih slovesnostih, ki jih napravlja ves narod vašemu soprogu.

Katarina (nekako v zadregi) ... O — da ... gotovo ...

Mrmoljevka (si je vtem osvojila Kadivca) Ne tajite, prosim Vas ... Vi ste še zmerom tisti ženialni mladenič ... Vaša muza ne počiva. Prosim, izvolite, bodite tako prijazni, pokažite mi o priliki svoje umotvore, plodove svoje navdušenosti. Krasno je, če je človek tako navdušen; jaz živim ob sami navdušenosti; idealizem ni nič sramotilnega, res ne. Kakó mislite Vi?

Kadivec Nič, nič, čisto nič ne! ...

Mrmoljevka Oh ... da ... jaz mislim, da pride čas, ko bo napolnila ideja slovanske vzajemnosti vsa srca, ne samo tiste izvoljence, ki danes v svojih tihih sobah, polni svete navdušenosti —

Kadivec Dá ... gotovo ... oprostite ... Klanjam se, milostiva ... Moram nemudoma v Pariz ... (V obednico.)

Grudnovka (govori z Matildo, Gruden medtem s Katarino) Torej ga še niste videli? Jako interesanten človek: neroden in pošten. Čisto nič se mu ne pozná, da bi bil tako bedasto bogat, kakor pravijo, da je.

Matilda Čemu pa je sploh prišel tu sem?

Grudnovka Oče mu je umrl in zdaj, ko je svoboden in imá denarja, misli igrati veliko vlogo. Tudi oženi se morda.





8. PRIZOR


Prejšnji, dr. Grozd (hitro iz obednice).

Dr. Grozd (pozdravi Grudna itd.) Neizmerno mi je ugodno, da ste se odzvali mojemu povabilu ... (Grudnu in Grudnovki.) Hvala iskrena za laskave čestitke.

Gruden Nekaj lepega je, če posluša človek tako ganljive izraze narodove hvaležnosti, kakor jih poslušaš danes ti, moj stari prijatelj ... Čestitam ti zaradi tega še posebej.

Grozd Nisem zaslužil takega veličanja — in odkrito povedano, — ob teh serenadah, čestitkah itd. mi je bilo zmerom nekako tesno.

Gruden Je ... v nekem oziru sitno ... res ... Ali prašati sem te hotel, dragi doktore ... kako pa je s tisto afero? ... Nekaj mi je zazvonilo na ušesa, sam ne vem odkod ...

Grozd Kakšno afero misliš?

Gruden O rajnem Golobu, o tistem čudnem historiku in poetu ... vrag vedi, kaj pripovedujejo o njem ... da je živel zadnje čase ... po bogve čigavi krivdi ... v veliki mizeriji ...

Grozd Ah ... takó ...! (Gresta proti ozadju na levo.)

Mrmoljevka (sedi z Grozdovko za srednjo mizo) Pravi blagoslov je tak človek za naš ubogi narod; to je usoda, — milostiva —; usoda jim določi njihovo pot že vnaprej; oni so rešitelji in vodniki narodovi že po naturi. Glejte, kako mu prihajajo vsa srca naproti, kako trosijo cvetje pred njegovimi koraki; meni je toplo, kadar, ga vidim, in če pomislim, kolike koristi bo njegovo delovanje za razvoj naroda in posebno še za slovansko vzajemnost ... Ali ne mislite?

Grozdovka Da ... oprostite ... (Mrmoljevka govori dalje.)

Grudnovka (sedi za mizo na levi, Matilda sloni ob oknu) Celo zardeva, čisto resno! Sam Bog védi, kako je živel doslej ...

Matilda To mora biti dolgočasno.

Grudnovka Ni dolgočasno, narobe; nekaj pikantnega je v občevanju s takim človekom. Boste videli — jaz Vam ga priporočam.





9. PRIZOR


Prejšnji, Aleksij pl. Gornik, za njim Kremžar in Stebelce. (Vsi vstanejo, Grozd hiti Gorniku naproti, pozdravi Kremžarja le mimogredé, Stebelcéta sploh ne.)

Grozd (Gorniku) Veliko čast ste mi napravili, blagorodje; skoro že nisem upal več, da nas razveselite ... Dovolite mi, da vam predstavim v svojo ženo.

Gornik (dobrodušno, malo v zadregi) Zakaj bi ne prišel, ko sem obljubil? (Se pokloni Katarini.) Dober večer, milostiva. (Grudnu.) Vi tukaj, gospod doktor?

Gruden (zelo uslužno) Če ne zaradi drugega, blagorodje, bi bil prišel zato, ker sem vedel, da pridete Vi. Zdaj ste Vi sonce, okoli katerega se vrtimo mi manjši planeti ... da se takó izrazim. Prinesli ste nekaj svežega, zdravega v naše javno življenje — (Grudnovka in Matilda sta prišli v sredo sobe, kjer stoje drugi.)

Grozd (seže Grudnu v besedo) In tukaj, blagorodje, dovolite, je moja nečakinja ... tako rekoč hči mojega svaka. Že od zgodnje mladosti je pri meni, od očetove smrti.

Gornik Zelo me veseli, gospodična. (Ugleda Grudnovko.) Ah, milostiva!

Grudnovka (ljubeznivo, a naravno.) Že vtretjič, gospod Gornik! Jaz imam srečo, — če se pomisli, kako težkó je, preden Vas more človek videti ali celo govoriti z Vami.

Gornik Kako mislite, milostiva? Jaz sem vendar povsod ... noč in dan sem v družbah, ki jih prej nikoli nisem videl.

Grudnovka Ravno zategadelj ... Kaj vam ni prijetno, da vas tako iščejo, da vas tako ljubijo?

Gornik Seveda je prijetno ... ali, milostiva, jaz bi imel rajši, da bi me ne ljubili vsiskoz ... samo nekateri ... To je ... ah ... takó utrudljivo ...

Grudnovka Siromak ...

Grozd (v ospredju, razjarjen Katarini) Ti ne razumeš ničesar, nisi sposobna za nobeno stvar ... V moji hiši, pred nosom mi ga okupirajo ... Obadva ga imata že pod pazduho ... Jaz tega ne trpim ... Veslaj k njemu ter ga priveslaj k Matildi!

(Katarina proti ozadju na levo, naleti na Mrmoljevko, Mrmoljevka jo prime za roko ter stoji z njo za mizo; Gornik z Grudnovko ob mizi pri oknu, blizu nju Gruden; Stébelce z Matildo ob veliki mizi; Grozd in Kremžar proti ospredju.)

Grozd (s Kremžarjem spredaj Naj intrigira, kakor mu drago; meni je vseeno, — bo njegova škoda! ...

Kremžar Nehvaležno je to od Grudna, tega človeka, ki ste mu vi sami napravili kariero, — ne gledé na veliko moralno izgubo, ki bi jo pretrpel narod, če se ne obvaruje disciplina tudi med prvaki. (Tišje.) Gruden je, veste ... takóle ... tih človek ... hodi po prstih ... smehljajoč ... mežikajoč ... Jaz mu nisem zaupal nikoli. (Gresta proti ozadju; Grozd ugleda Katarino ob mizi, zamahne z rokó ter gre hitro h Gorniku.)

Grozd Oprostite, blagorodje, da vas motim ... samó na besedico ... na kratko besedico —oprostite ... (Prime Gornika pod pazduho; proti obednici.)

Gruden (Grudnovki.) To ti je lisjak ... Jaz sem vedel že takoj ... že davno sem vedel, kaj namerava ... Ta nocojšnji večer je samó pretveza ... Po vsi sili se mu obeša za suknjo ... Je pač prebrisan fant, tále Grozd ... Ali, jaz mislim, da se mu ne posreči ...

Grudnovka (pol s smehom) Jaz tudi mislim, da se mu ne posreči. (Gruden proti ozadju, sreča se s Kremžarjem, obá v obednico; Grudnovka proti veliki mizi.)





10. PRIZOR


Stébelce, Grudnovka, Katarina, Matilda, Mrmoljevka (krog velike mize).

Mrmoljevka Predavajte, prosim vas, dragi gospod Stébelce. Poezija daje veselim trenutkom pravo slast, brez poezije ni življenja. In posebno Vaši umotvori, gospod Stébelce: nekaj mehkega ... ah, nekaj nežnega je v njih ...

Stébelce Milostiva, Vi me častite preveč. Ali res je, — jaz se jako trudim, da pride v verze nekaj mehkega ... takó nekaj nežnega ...

Mrmoljevka Opazila sem to že davno ... in zato vas še posebno spoštujem. Kajti tista mehkost, tista nežnost je nekaj pristno slovanskega ... in po tej krasni poti, po poti poezije se bližamo na nekak način tisti pravi, resnični slovanski vzajemnosti, ki objema polagoma vse duhove ... Ali ne mislite?

Stebelce (začuden) O ... gotovo ... na nekak način ...

Katarina Oprostite ... (Matildi.) Da pogledam zaradi večerje, in (nekoliko oddaljena od drugih) kadar pride Gornik ... ozri se malo po njem.

Matilda (nejevoljna) Ah ... dá ... (Katarina odide.)





11. PRIZOR


Prejšnji brez Katarine.

Grudnovka Gornika proslavljate v svojih verzih?

Stébelce Naravnost ga ne imenujem ... toda vidi se, da sem mislil nanj.

Grudnovka Kaj pa ste mu vse natovorili ... kakšne čednosti?

Stébelce Ne baš čednosti ... njegov pomen za ves razvoj našega javnega življenja.

Grudnovka Kakó to mislite?

Stébelce Vsled svojih talentov —

Grudnovka Talentiran je tudi?

Stébelce Sploh ... ne da bi ravno talentov še posebej omenjal ... vsa njegova oseba ... že samo njegovo eksistiranje ... oprostite ... ne znam se izraziti ...

Grudnovka Bogat je.

Stébelce Da ... seveda ... ali to je nekaj materialnega ... takorekoč ne spada v čustvovanje, v poezijo ...

Mrmoljevka Gospod Stébelce misli splošni pomen Gornikovega nastopa za narodov blagor in posebno še z ozirom na slovansko vzajemnost ...





12. PRIZOR


Prejšnji, Sčuka in Siratka iz obednice.

Ščuka Ali si jih videl? Ali si jih videl? Bóga mi, pišče se bo izleglo ...

Siratka Nista si prijatelja, to je res.

Ščuka Velike stvari čakajo pred durmi. To bo boj za narodove ideale ...

Siratka Tako daleč ne pride.

Ščuka Prihodnost je naša, prijatelj ... doslej je vladala fraza, poslej bodo vladale fraze!

Grudnovka (Ščuki izza mize.) Ali ste se mu že poklonili?

Ščuka Bil sem med prvimi, milostiva ... zastopal sem javno mnenje.

Mrmoljevka Javno mnenje! To se je spodobilo, —res veličastna misel! In nihče ni bil v to bolj upravičen kakor Vi, naš najboljši, ... da se tako izrazim ..

Ščuka Žurnalist. Ali motite se, milostiva, z mano gre navzdol; človek se stara, in fraze mu pohajajo.

Grudnovka Ne delate si ravno komplimentov.

Ščuka Pošten človek, ki se pozna, si ne more delati komplimentov.

Grudnovka In zdaj ste celo nastopili kot branilec pravice in pravičnosti.

Ščuka Kako mi morete očitati kaj takega?

Siratka Res je, nisi mi še razložil, kako je s to stvarjo.

Grudnovka Gledé Goloba, tistega pijanega reformatorja. Pravijo, da imate interesantna pisma njegova, in da ga nameravate oprati pred svetom, povzdigniti njegov spomin.

Ščuka Bajke! Golob je bil nespameten človek. Naj bi bil lagal, kakor lažemo mi. Dandanašnji je laž tako v častéh, da, se niti najpredrznejši ne sme drgniti ob njo. Resnico je treba spoštovati v teoriji, — za prakso nima nobene vrednosti. Prvo je, da človek živi, — če živi s pomočjo laži ali resnice, je naposled vseeno. Sredstvo je sredstvo.

Matilda Golob ni lagal?

Stébelce (resno) Ne, gospodična ... Bil je jako predrzen in nedostojen človek; — ni se znal vesti v izobraženi družbi.

Matilda Plemenit človek je bil.

Mrmoljevka Dà ... plemenit je bil ... gotovo ... toda ni imel smisla za tiste vzvišene ideje, ki povzdigajo človeka nad vsakdanje skrbi, nad vse hlastanje in vrvenje materialnega življenja ... za tiste narodove svetinje ni imel smisla ... kako mislite, gospod Ščuka?

Ščuka Nobenega.

Grudnovka Vi torej ne govorite resnice?

Ščuka Premislil sem se; jaz hočem živeti.





13. PRIZOR


Prejšnji, Gornik in Gruden.

Gruden (vede Gornika proti oknu, zaupno) Ne da bi mu očital kaj posebnega; doktor Grozd je, kakor sem rekel, privatno najbrž pošten človek, dasi celó v tem oziru govoré nekateri o nelepih aferah, ki so tudi meni kolikor toliko znane, o katerih pa je boljše, da se molči, kajti doktor Grozd je na vse zadnje moj prijatelj. (Počasi, s poudarkom.) Toda, prosim Vas, blagorodje, ne zanašajte se na ljudi, ki se vam vsiljujejo ter ne nameravajo drugega, kot da dosežejo s pomočjo Vašega velikega vpliva v visokih in najvišjih krogih različne smotre svoje osebne pohlepnosti, ne oziraje se pri tem na blagor celokupnega naroda in ne glede na to, da bi vas lahko že s samim svojim nečistim prijateljstvom spravili v neprilike ...

Gornik (v zadregi, izmučen) Prosim, razložite mi jasno ... Ne razumem Vas natanko ...

Gruden Današnji večer ... ta šestdesetletnica je samo pretveza. Nisem prepričan, da je sploh že izpolnil šestdeset let ... Hotel se je pokazati, proslaviti se ravno v tem trenutku, pred Vašimi očmi. On, kakor sem rekel, pozná Vaš vpliv, s katerim razpolagate že vsled uglednosti svoje rodovine. Takó vas je Grozd izbral — Vi ste mu lestvica. Tudi svojo tako imenovano nečakinjo bi Vam rad prilepil.

Gornik (začuden) Mislite?

Gruden Gotovo; na vsak način bi Vam jo rad prilepil. Jaz sicer nimam nobenih predsodkov o njegovi nečakinji, — ali svarim Vas, blagorodje ...

Gornik Hvala ... takih stvari nisem pričakoval, res ne ...





14. PRIZOR


Prejšnji; Grozd, Kremžar, Mrmolja in občinski svetniki (iz obednice).

Grozd (zamahne z rokó, razjarjen Mrmolji.) Vi ste jako naivni; kaj mislite, da ga ne poznam? On peče svoj kostanj. No, meni je vseno — pa če se razdeli narod na dva tabora.

Mrmolja Jaz mislim, da bi bila to velika škoda za vseobči napredek ... takorekoč — —

Grozd Ne blebečite neumnosti.

Kremžar To so vsekakor važni momenti v naši najnovejši zgodovini. Zdi se mi, da je narod na razpotju.

Grozd (gre k Ščuki) Gospod Ščuka, — storite mi uslugo. Povejte Grudnu kako novico; ta človek je strašno smolast, a meni je to neprijetno, skrajno neprijetno.

Ščuka Takoj. (Se napoti h Gorniku in Grudnu.)

Stébelce (vstane) Gospod doktor! ... Gospôda slavna! ...

Mrmoljevka Pozor, gospôda ... poeziji besedo, ... kajti poezija je tisto, kar človeka — — —

Siratka Silentium!

Ščuka (Grudnu) Čisto gotovo! (Prime ga pod pazduho.) ... Poslušajte me, prosim ...

Gruden (se brani) Ali ne, dovolite — to vendar ni nič važnega; jaz sploh ne vem, oprostite, čemu mi to pripovedujete ...

Ščuka Vsaka stvar ima svoje posebne vzroke; nekateri od teh so pomembni in uvaževanja vredni, drugi so neznatni, a vzroki so kljub temu. Zakaj če je osel še tako majhen, osel je nazadnje vendarle.

Siratka (se pridruži Ščuki in Grudnu) O čem pa obravnavata tako ognjevito?

Ščuka Imenitne reči, Siratka ... Ne, gospod doktor — prosim, poslušajte dalje.

Stébelce (stoje) Gospôda! ...

Mrmoljevka Silentium!,

Grozd Po večerji, gospod Stébelce, po večerji ... (Se pridruži Gorniku.) Blagorodje, dovolite, da se dotaknem tiste kočljive stvari, ki sem vam jo nalahko že omenil. Doktor Gruden je sicer moj prijatelj, v privatnem življenju morda pošten človek ... toda vobče, da se tako izrazim, je velik slepar. (Gruden se jim približuje, Grozd vêde Gornika hitro proti obednici.)





15. PRIZOR


Prejšnji brez Grozda in Gornika.

Gruden Ali ni govoril nekdo o sleparjih?

Ščuka O sleparjih? Nič čudnega; kdo pa dandanes ni slepar?

Grudnovka (vstane, Grudnu) Ti si grozen nerodnež!

Ščuka (Siratki) Stvar se razvija.

Stébelce Oprostite ... ne razumem ...

Mrmoljevka Da ... človek velikokrat ne razume tistega tihega, skrivnostnega delovanja po žrtvovalnih, za svoj narod navdušenih mož; a potem ostrmi, ko mu stopi pred oči veličastno dejstvo — —

Grudnovka (Grudnu) Za te reči nisi sposoben; prijel bi ga bil fineje.

Kremžar (se jima pridruži) Nekaj neprijetnega je v zraku nocoj; ali se Vam ne zdi?

Gruden Že mogoče, gospod profesor. (Odide za Grozdom in Gornikom.)

Matilda (Ščuki) Ali ste bili že kdaj v Parizu, gospod Ščuka?

Ščuka Lani sem bil tam.

Matilda Oprostite, ali je tam mnogo lepih žensk?

Ščuka Strahovito!

Matilda Kakšne so? Kakšni obrazi? Kakó govore?

Ščuka To je različno ... Kar je najlepšega na njih, so ustnice: napete, temno rdeče.

Matilda Ah ... in v Moskvi?

Ščuka V Moskvi še nisem bil. Ali pravijo, da so tudi tam ženske jako lepe.

Mrmoljevka Res je ... pristno slovanski značaj, ki se je ohranil tam popoln in neskaljen; tudi to bi nas moralo vzpodbujati, da gojimo tisto sveto idejo slovanske vzajemnosti, ki dandanes —





16. PRIZOR


Prejšnji; Kadivec (pride s trdimi koraki od glavnega vhoda).

Kadivec (glasno) Ne pojdem! Nalašč ne!

Ščuka Odkod tako razburjen?

Kadivec S kolodvora ... s sramotnega bega ... fej ... vrag me vzemi ... ali jaz se ne dam tako lahko ... (Stopi k Matildi.) Matilda, jaz ti rečem ... (Se spomni.) Ah, pardon! (Sčuki.) Ali ne mislite, da je Gornik zelo navaden tepec?

Ščuka Seveda je tepec. (Matilda proti vhodu; pri vratih si zakrije oči z robcem ter odide. )





17. PRIZOR


Prejšnji brez Matilde; Grozd. Gornik; za njima Gruden.

Grozd (zaupno Gorniku) Svojo ženo bi Vam prodal. Čisto gotovo; vzdignite ga na svoje rame, in on Vam proda svojo ženo. Jaz sicer nimam nobenih predsodkov o njegovi ženi, toda svarim Vas.

Gornik Svojo ženo, pravite?

Grozd Slepar je, kakor sem Vam povedal. Plazi se, voha, mežika; človek bi mislil, da dela komplimente, pa jih ne dela, temveč obrekuje.

Gornik Komplimentov Vam ni delal.

Grozd Ah! ... On je torej govoril! Prosim Vas, oprostite, blagorodje, kaj je govoril?

Gornik Ali dovolite vendar, meni je vse to popolnoma neumevno. Kaj sem Vam storil?

Grozd Prosim, blagorodje?

Gornik (mirno in dobrodušno) Kaj sem vam storil, da me preganjate? Prisežem Vam, da se nečem vtikati v javno življenje.

Grozd Gotovo, blagorodje, se tudi ne bi spodobilo, da bi zastavljali svoj vpliv, svojo neomadeževano osebo za take — oprostite — svinje, kot je tale Gruden.

Gruden (se jima pridruži; Ščuka, Siratka, Grudnovka blizu njih; Mrmoljevka sedi za mizo s Stébelcem) Oprostite, blagorodje, da Vam v tisti važni stvari ...

Grozd (potegne Gornika za seboj) Poznamo tisto važno stvar! —

Gruden Katero važno stvar, oprôsti, prijatelj, katero važno stvar? ...

Grozd (še z večjim poudarkom) Poznamo mi tisto važno stvar!! — Kakor sem Vam dejal, blagorodje — Vi še ne poznate razmer in ne poznate ljudi — varčujte s svojo blagohotnostjo! ...

Gruden Na koga je to bílo, prijatelj; ali bíješ name?

Grozd Nisem govoril s teboj, prijatelj! — (Drugi vsi umolknejo ter poslušajo, Ščuka sloni ob mizi, Stébelce sedi; Kremžar in Siratka se približata; Mrmolja in drugi prepadeni; Grudnovka sedí zraven Ščuke, obrnjena z vsem telesom od mize proti Gorniku itd.) —

Gruden Povem ti jako mirno, da si vnaprej prepovedujem take neumnosti, — a Vas, blagorodje, svarim prijateljsko in nesebično pred ljudmi, ki mislijo samo na svoje umazane koristi.

Grozd Na koga je to bílo, prijatelj, — ali bíješ name?

Gruden Nisem govoril s teboj, prijatelj. — Da, blagorodje, že pred tednom dni, takoj tisti hip, ko ste se nastanili v našem mestu, so prežali na Vas, nastavljali so svoje mreže, — in pod pretvezo različnih izmišljenih šestdesetletnic —

Mrmoljevka Gospoda ... v imenu vseobčega blagra narodovega, posebno še v imenu slovanske vzajemnosti —

Ščuka (Mrmoljevki) Silentium! ... Zdaj gre za koristi naroda.

Stébelce Oprostite ... ne razumem docela.

Grozd Blagorodje, ozrite se nanj; ali ni prebledel od pohlepnosti, od zavisti?! Svaril sem Vas o pravem času, in zdaj ga vidite.

Gornik Ali prosim Vas, gospoda, zagotavljam Vas —

Gruden (Grozdu) To je brezprimerno hinavstvo, — ali hinavstvo je tvoja natura! ...

Grudnovka Pavel!

Grozd Blagorodje, ta človek je blazen; zblaznel je od pohlepnosti! ...

Gruden Od pohlepnosti!! — Ti, ki bi hotel svojo nečakinjo — — ej! — — poznam te! ...

Grozd (skrajno razjarjen) Slepar! Slepar! Slepar!

Gruden Zapomnite si to uro! — Od tega trenutka je naš narod v dveh taborih. (Grè hitro proti izhodu; prav tako Grudnovka.)

Kadivec (naivno Grudnovki) Milostiva, ali bi ga ne vzeli s seboj?

Grudnovka Izvolite?

Kadivec Gornika.

Grudnovka Gospod Kadivec!

Kadivec (prestrašen) Pardon!

Gornik (zelo naivno) Oprostite, jaz sem jako iznenaden. (Matilda in Katarina iz obednice, obstojita med vrati.)

Mrmolja (svečano-zamišljeno) Zdi se mi, da je to eden najvažnejših trenutkov v zgodovini našega naroda. (Grudnovka in Gruden pri izhodu; Stébelce, Mrmoljevka itd. v zadregi in preplašeni ...)





DRUGO DEJANJE


Pri Grudnovih; intimno, okusno opravljena soba, moderne, svetle tapete; vrata sredi ozadja, na levi spredaj klavir; na desni spredaj pisalna miza; majhna, okrogla mizica z zofo in stoli, ogledalo, v desnem kotu cvetice itd.





1. PRIZOR


Grudnovka (v koketni domači toaleti), Gruden (hodi zamišljen po sobi).

Grudnovka (pri pisalni mizi) Siratka je presneto malo duhovit ... Dolgočasna istorija ...

Gruden Pisal je stvarno.

Grudnovka Kdo se ozira na take stvari! Ni za današnje čase. Naš poziv mora biti revolucionaren, krepák ... v svoji mlačnosti je popolnoma podoben tebi ...

Gruden Ali kaj porečejo ljudje, kaj poreče narod?

Grudnovka Narod smo mi, — zapomni si to! Kar govorimo mi, govori narod ... Treba je denuncirati, obrekovati, — kričati je treba; drugače se ne opravi nič ... Ná tukaj svojo interpelacijo. In odpravi se počasi, ob petih je seja.

Gruden (čita) Ali nazadnje ... to ni popolnoma resnično ... taki lopovi vendarle niso ...

Grudnovka Seveda so ... Vsak človek ima toliko grehov, da se mu očita lahko, kar se mu hoče — in zmerom bo nekaj resnice v zabavljanju. Kaj ti nisi lopov?

Gruden Hm ... saj to je ravno — —

Grudnovka Ha, ha, ha ... To se pravi — ne upaš se na cesto. Potolaži se: kdor zabavlja, je zmerom čist ... Ali govôri hladno, ostro, prepričevalno, — kakor užaljen poštenjak. Obraz imaš pripraven.

Gruden (gre proti sobi na desno ter se vrne) Jaz upam, Helena, da me poznaš. Nisem ti delal nikoli neumnih scen, četudi je bilo časih morda nekoliko vzroka. Ljubosumnost je nekaj zelo smešnega, zato ti rečem samo na kratko: štej svoje korake.

Grudnovka (séde, začudena) Ah, glej, glej!

Gruden Gornik je vreden veliko, ali da bi ga kupávali za tako ceno ... bi moral biti vreden še več.

Grudnovka (z glasnim smehom) Bi moral biti vreden še več! ... Samó nekoliko več ... Če se natanko preudari, — kdo vé, morda je vreden več, kakor se vidi na prvi pogled. Dà, potem — potem bi ga kupávali tudi za tako ceno ... To se pravi, zdaj ga ne kupujemo za tako ceno, ker nismo čisto prepričani, da je vreden te cene. Ali če se sčasoma prepričamo, potem je stvar drugačna, docela drugačna ... Bi moral biti vreden še več! — Pavel, ti si ljubezniv! — Ker me nisi žalil naravnost, je reč pri kraju!

Gruden Oprosti, mislil sem pošteno.

Grudnovka Ti — pošteno? — — (To reče s tihim smehljajem.)





2. PRIZOR


Prejšnja; Siratka in Ščuka (iz ozadja).

Siratka Klanjam se, milostiva! Tu sem Vam ga pripeljal ... (Grudnu.) Ali pojdete?

Gruden Takoj! (V sobo na desno.)

Grudnovka Ali Vas ne zadržujem? Govorila bi z Vami nekaj posebnega.

Ščuka Na uslugo sem Vam, milostiva. Seje občinskega sveta niso zame; spim rajši doma.

Grudnovka Današnja bo interesantna.

Ščuka Tem slabše; kar je pri nas interesantno, je obenem umazano.

Grudnovka Kaj se še niste privadili? (Gruden iz sobe s površnikom in klobukom) ... Torej brez ozirov in brez strahú ...

Siratka Klanjam se!

Grudnovka Zbogom. (Gruden in Siratka odideta v ozadje.)





3. PRIZOR


Grudnovka, Ščuka.

Grudnovka (séde za mizo v ospredju in povabi Ščuko, da séde) Vam se zdi torej umazano vse to?

Ščuka In smešno.

Grudnovka Imate prav. Ali dihati je treba tisti zrak, ki je človeku na razpolago.

Ščuka Gotovo; riba živi v vodi in žaba v mlaki.

Grudnovka Zato je nespameten, kdor ni zadovoljen s stvarmi, kakršne so. Vi sami niste nič boljši od nas, — razloček je samo ta, da ste nezadovoljni; a to Vas ne opravičuje.

Ščuka Motite se, milostiva, jaz sem jako zadovoljen. Imam samo napako od rojstva: moj nos je namreč jako fin in ne prenese veliko. Če si zatisnem nos, sem v stanu, da napravim največjo lumparijo.

Grudnovka Bodite odkritosrčni in pustite ironijo. Rada bi Vas slišala, kakó govorite naravnost iz srca.

Ščuka (s posebnim poudarkom) Ali me niste slišali nikoli?

Grudnovka Dà ... to je bilo zdaj naravnost iz srca! ... In Vi se spominjate še zmerom, še zmerom na tiste lepe čase?

Ščuka Pustimo jih pri miru. Če bi se jih zdaj dotikali, bi jih omazali, in škoda bi jih bilo. (Kratka pavza) Od tedaj se je spremenilo veliko.

Grudnovka (nekoliko ironično) Povejte mi, ali ste me ljubili v resnici?

Ščuka (vstane, nekoliko vznemirjen) Pustite pri miru tiste čase. Zame so ostali taki, kakoršni so bili, brez grenkosti in brez hinavstva. Ne pripovedujte mi jasno, kaj se je zgodilo pozneje. Jaz čutim na tihem, koliko je bilo zraven laži in razočaranja, — ali shranil sem tiste čase z vso ljubeznijo v svojem srcu, in nihče se jih ne sme dotikati. Vi, milostiva, najmanj ...

Grudnovka (po kratkem odmoru) To so bili tisti časi ... takrat ste bili idealen človek ... v tistih časih ...

Ščuka Dà, in ostalo mi ni drugega iz tistih časov nego fraze. Od teh zdaj živim ... (S premenjenim glasom, z ironijo.) Glejte, kakó je dobro, če je bil človek idealen. Kar je bilo lepega in resničnega, je sicer izginilo za zmerom, toda plašč je pustilo v sobi. Besede so ostale, tiste fraze namreč, ki so dandanes naše svetinje in vse naše bogastvo.

Grudnovka Ali prosim Vas, kaj pa hočete brez fraz?

Ščuka Res je, vsak upor bi bil neumen in brezuspešen. Tiste lepe besede, ki so nekdaj nekaj pomenile, in ki so zaradi tega uživale upravičeno spoštovanje, so zdaj samo še fraze; spoštovanje pa je ostalo, in kdor te fraze zasmehuje, je izdajalec različnih idej, svetinj, in tako dalje ...

Grudnovka To naposled ni taka nesreča. Ljudje žive, kakor so živeli, in fraze ne škodujejo nikomur.

Ščuka Škodujejo, ubijajo! ... Laž ne ubija s kolom, ali plazi se po žilah kakor strup, počasi in oprezno, ne opazi se, kako deluje ... Ali mislite, da je res mogoče še dolgo živeti v takem zraku, — tako polnem laži in fraz, da se ne vidi preko ceste? — Po takih dneh prihajajo viharji.

Grudnovka A Vi živite vendar, — Vi delate sami te fraze, Vi jih propagirate, Vi jih branite; ravno Vi, naš imenitni žurnalist, prašite po cestah, da se dviga čez hiše ...

Ščuka Prah me zaradi tega nič manj ne grize v oči ... (Vstane.) Zaničujete me po pravici: jaz sem nesrečen človek. Kdor je dandanes nesrečen, je zaničevanja vreden. Treba je samo pripogniti koleno, samó sladko smehljati se je treba ... nič drugega. In ničesar ne sme človek videti in ničesar si ne sme želeti ... Ali jaz vidim, kako gremo vsi skupaj navzdol, v neskončno blato, jaz vidim, da so nam laži in fraze vzele še tisto malo, kar smo imeli dobrega in krepkega v sebi. Kdor bi gledal to življenje od daleč, bi se mu smejal; kdor ga mora živeti in je pošten, je najbolje, da se obesi ... Ničesar si ne sme človek želeti, ničesar želeti! ... Ali jaz bi rad gledal ljudi, ki bi govorili brez strahu in brez ozirov in brez sebičnosti; rad bi gledal ljudi, ki bi pljunili pod mizo, preden bi izgovorili eno tistih fraz, od katerih zdaj živimo in ki so cilj in konec vsega našega neumnega in brezpomembnega delovanja ... In to bi vendar ne bilo takó težko! — Samo oči bi bilo treba odpreti ... Nič drugega bi ne bilo treba: — samo oči odpreti, dokler jih prah popolnoma ne zapraši ... Zrak bi se izčistil, in mi vsi bi dihali ... dihali ... (Daljši prestanek. Z mirnejšim glasom.) No, daleč je do tega ...

Grudnovka (nekako v zadregi) To je vsekakor ... interesantno ...

Ščuka Dà ... interesantno je ... Oprostite, milostiva, ali niste želeli nekaj posebnega?

Grudnovka A zakaj Vi ne odprete oči?

Ščuka Oprostite, ali niste želeli nekaj posebnega, milostiva?

Grudnovka Zakaj Vi ne izčistite zraka?

Ščuka Ali mislite, da sem govoril fraze?

Grudnovka Ne, tega ne mislim.

Ščuka Prosim Vas, mislite si to! — Jutri namreč zopet sédem, da izlažem svojo vsakdanjo laž o narodovih idealih ...

Grudnovka Pridite k nam!

Ščuka Šalite se, milostiva.

Grudnovka Nikakor ne. Pridite k nam, pisali boste svobodno, po svojem srcu.

Ščuka Bi mi ne bili hvaležni ... Ali veste, zakaj je pes zvest svojemu gospodarju?

Grudnovka Kam spada to?

Ščuka Ker je navajen njegove palice. Navajen je njegove metode in na metodi je veliko ležeče ... (Séde.) Ako Vam je prav milostiva, preidiva k stvari ...

Grudnovka Povejte mi iskreno, kakó sodite o tem našem razdoru? Ne verjamem, da bi se v resnici navduševali za svojega šefa.

Ščuka Res, ne navdušujem se za nikogar.

Grudnovka Čuden politik ste. Narod se razdeli na dva tabora, in Vi ostanete hladni ...

Ščuka Ali prosim Vas, milostiva, — kakšen narod pa se je razdelil? Kóga briga to, če je doktor Grozd razžalil Vašega soproga?

Grudnovka Imate čisto posebne nazore ... A trditi ne morete, da bi bil Grozd čisto pošten človek — —

Ščuka Nikoli nisem trdil tega.

Grudnovka — in da bi bil torej odpor proti njemu neupravičen! ... (Živahno.) Glejte, na tak način je v naši stvari vendar nekaj lepega, občekoristnega. Če sodite trezno, morate celó v nekem oziru odobravati naše delovanje. Morali bi nas naravnost podpirati, — ne očitno — —

Ščuka (s prikritim gnevom) Ah ...

Grudnovka (hitro) Ne, prosim, nikar me napak razumeti ... A storite lahko malenkost, ki bi za Vas ne bila nečastna, in ki bi ne škodovala nikomur. Vsa stvar bi se izvršila čisto naravno, brez hrupa; nihče bi ne imenoval Vašega imena — —

Ščuka Prosim, razložite! —

Grudnovka Pred par leti je menda umrl v neki zakotni vasi človek, ki je bil jako ženialen, samo da ni znal živeti. Zdaj je pozabljen. A da je pozabljen in da je umrl v uboštvu, je kriv doktor Grozd ...

Ščuka To, mislite, da je tisti človek, ki ste ga imenovali nekoč pijanega reformatorja.

Grudnovka Da, reformator je bil, in živel je ekscentrično. Pisal je knjige, ki niso bile nikoli tiskane; zaradi edine stvari, ki jo je dal natisniti, ga je spodil Grozd iz službe ter ga uničil enkrat za vselej. Ali je resnica?

Ščuka Lahko bi bila resnica, toda ljudje ne vedo, ali je resnica ali ne. Vsaka stvar na svetu ima dokazov za in proti, kakor je že ravno človek, ki se ukvarja z njo.

Grudnovka Vi imate njegova pisma iz zadnjih časov?

Ščuka (hladno) Pravijo, da je pisal pisma.

Grudnovka Torej nočete?

Ščuka Oprostite, milostiva! — (Oba vstaneta.)





4. PRIZOR


Prejšnja, Kadivec.

Grudnovka Ah, gospod Kadivec?

Kadivec Da, milostiva. Najprvo, da Vas jako iskreno prosim oproščenja. Nikoli v svojem življenju Vas nisem mislil razžaliti.

Grudnovka In kaj ste mislili takrat pri Grozdovih?

Kadivec Vrag me je motil. Časih pride človeku na misel neumnost, ki se je mora iznebiti ...

Grudnovka (hladno) Ostanite, gospod Ščuka!

Ščuka Oprostite, milostiva, da sem Vas vznemirjal. (Pozdravi njo in Kadivca ter odide.)





5. PRIZOR


Grudnovka, Kadivec.

Kadivec (ves čas nemiren, séde in vstane) Delikatna stvar je, milostiva, nesramno delikatna. Kjer jo primem, povsod je nekaj robatega. Ne dá se povedati na noben način.

Grudnovka Premislite malo.

Kadivec (razjarjen) Prašam Vas, čemu je bilo treba tega človeka? Kakšen vrag ga je prinesel tu sem? Kaj ima pravzaprav opraviti v našem mestu, — in ali je sploh za kako rabo? — Čisto za nobeno; — nepotreben človek je! Živa duša bi ga ne pogrešila, če izgine to uro. Dà, z največjim veseljem bi mu prepeval nagrobnice, — samo izgine naj! —

Grudnovka Kdo je ta človek?

Kadivec Gornik! — In kako dostojanstveno hodi; na prvi pogled bi se dalo misliti, da je pošten ... Toda ima postranske namene, vse polno postranskih namenov! »Dober večer, gospod Kadivec!« Postranski nameni, — za vsako besedo; že v očeh se mu vidi, da ima postranske namene. — »Klanjam se, gospodična Matilda!« Jaz te vidim, bratec, kakó natanko te vidim. Nič drugega, kot trepalnica se mu zaziblje, in v tistem hipu so na dlani vsi njegovi postranski nameni!

Grudnovka Zakaj Vam je tako zoprn?

Kadivec (miren, se domisli) Zoprn? — Ne, narobe! Hotel sem reči, da je zelo pameten, pošten in časti vreden človek. Na svetu je malo takih ljudi. Samó tu pa tam se časih rodi kateri, ki mu je nekoliko podoben ... Tudi zelo dostojen človek je ... (Vstane.) Ali vrag vedi, zakaj takó malo potuje! Če je človek mlad in imá denarja, tedaj vendar potuje, ne? Toda ta ne grè nikamor; séde in sedi. Čemu ne grè na Dunaj, v Pariz, v Moskvo! In toliko interesantnega je na svetu! Ali bi mu ne hoteli reči, milostiva —?

Grudnovka To ste mi prišli povedat?

Kadivec Ne, narobe! — Jaz mislim — vrag vedi ... jaz mislim, da je Gornik velika sreča za naš narod, ... da bi brez njega sploh ne mogli izhajati ... Posebna radost me obide, kjerkoli ga vidim ... Kaj mislite, milostiva, če bi ga ustrelil?

Grudnovka Kako?

Kadivec Oprostite, hotel sem le opomniti ... Naposled je res: kaj se mu da očitati? Ničesar ne! Jaz mu želim vse najboljše. Na svojem mestu, mislim, da bi deloval zelo koristno ... in ... in tako dalje. Ali to je, ker ni na svojem mestu; in takó se bojim, da se popolnoma ne pokvari. So namreč ljudje, ki ga pohujšujejo. Zato bi bilo jako dobro zanj, da bi spremenil družbo.

Grudnovka V kakšnem oziru? Katero družbo mislite?

Kadivec Politično seveda, politično ... V tem velikem razdoru namreč, ki je nastal takó nenadno, vrag vedi kakó, sem jaz — na tihem povedano — vseskoz na Vaši strani. Zato bi jako želel, da bi tudi ta slepar, Gornik namreč, ne hodil po krivih potih ... On je velika moč, zelo poraben človek, nenavadno poraben, milostiva, in jaz naravnost hrepenim, da ga pridobite zase.

Grudnovka Zelo poraben človek je ...

Kadivec Glejte! — (Patetično.) Jaz Vam ponudim svojo podporo, milostiva. Gornik se mora iztrgati tej slabi družbi, — tam ni mesta zanj, nikakor ne! Posebno je še treba gledati, da ne napravi kakih prenagljenih ljubezenskih zvez. To je za mladega človeka jako škodljivo ...

Grudnovka Sevéda je škodljivo ... Verjemite mi, gospod Kadivec, da sem vam neizrečeno hvaležna za lepe nauke. Gotovo, Gornika je treba iztrgati. Kaj počne pri Grozdovih? Ali zahaja pogosto tja?

Kadivec Rečem Vam! — — — Neprestano tiči tam. Pridem v sobo, se ogledam, — Gornik! ... V salonu — Gornik! Za vsako mizo, na vsakem stolu, na stenah in na stropu, — Gornik! ... So sicer radikalna sredstva, ali nekaj sitnega je v njih ...

Grudnovka In kaj je z njegovo ženitvijo?

Kadivec Z njegovo ženitvijo ni nič, čisto nič, ne bo nikoli nič! — Smešno, tako mlad in naj bi se ženil. Zanj sploh ni kaj takega ... Jaz mislim, da je bolj razpoložen na duševno stran ... In pri Grozdovih še celó ne.

Grudnovka Imate prav, to bi res ne bilo primerno.

Kadivec Nikakor bi ne bilo primerno! — (Vstane.) Zelo me veseli, milostiva, da sem napravil svojo dolžnost, ter na ta način koristil ... narodni stvari. Prepričan sem namreč, da bi bila velika nesreča za narod, če bi se tako imeniten in vpliven človek izgubil pri Grozdovih ...

Grudnovka To se ne sme zgoditi, in se ne bo zgodilo, bodite preverjeni!

Kadivec Mislite?

Grudnovka Vsekakor. Narodova hvaležnost Vam je zagotovljena. — Na svidenje!

Kadivec Klanjam se, milostiva. (Odide.)





6. PRIZOR


Grudnovka; pozneje hišna.

Grudnovka Zdaj imam torej nekaj poštenega vzroka. (Pri ogledalu, po kratkem odmoru.) Če je krvi v njem, stvar ne bo težka ... Tepec je sicer, toda v teh rečeh ni ravno treba, da bi bil duhovit ... (Si gleda natanko v obraz.) ... Ah ... (Po kratkem odmoru pozvoni. ) Če ni tukaj gubica, prav majhna gubica ... (Hišna pride; Grudnovka na sredi sobe.) Lina, poglejte tu sem ... pri očesu, tam v kotu, — ali ne vidite ničesar? ...

Hišna Ničesar, milostiva.

Grudnovka Ničesar ne? (Okrene se proti ozadju.)

Hišna Ničesar ne.

Grudnovka Prav majhna, majčkena gubica? (Okrene se na desno.) Poglejte natanko.

Hišna Prav majhna, majčkena gubica ...

Grudnovka Ah! ... (Zamišljena) Včeraj je še ni bilo.

Hišna Včeraj je še ni bilo. Ali če se obrnete k oknu, se ne vidi, — in o mraku tudi ne.

Grudnovka O mraku seveda ne ... Kadar sije svetloba naravnost v obraz —.

Hišna Se ne vidi.

Grudnovka Če je pol obraza razsvetljenega —

Hišna Dà, če je pol obraza razsvetljenega —

Grudnovka Hm! ... (Zamahne z rokó, hišna odide.) Kadar ima človek tako malovrednega moža ...! (Stoji pred ogledalom; zunaj govorjenje in smeh.) Že doma? — To bi bilo neumno!





7. PRIZOR


Grudnovka, Gruden, Siratka, Kremžar, Klander (vsi veseli in v smehu).

Klander (hrupno) Imenitno smo jih dali ... Kramarji ... ha, ha ...

Siratka Zmaga je popolna.

Grudnovka Kakó je šlo?

Gruden Poraženi, razbiti ...

Klander Kramarji ... ha ... ha — milostiva! ...

Kremžar Prosim Vas, gospod Klander ...

Klander Kramarji! ...

Gruden Grozd se je branil kakor divji ... videlo se mu je, da se ni zanesel ...

Siratka Ali zdaj se šele pričenja ... Začetek je bil dober ... Potipali smo tam, kjer najbolj boli ... Njihove kramarije smo privlekli na dan ... to je bil trušč ...

Kremžar Jaz mislim, da je bilo malo preveč ... Le bolj zmerno, le bolj fino. V škandalih je zmerom nekaj nevarnosti.

Siratka Ej, Vi profesor! ... Ali kar je zdaj najprvo ...

Gruden Kar je najprvo, treba nam je organa ... Brez časopisa ne opravimo ničesar ...

Grudnovka Ali za to je treba kapitala ...

Kremžar Hm ... seveda ...

Klander Eh ... kapital, kapital!

Kremžar Prosim Vas, gospod Klander!

Siratka Da bi imeli Gornika.

Gruden Ah, z Gornikom ni nič ...

Grudnovka Zakaj ne? (Gruden zamahne in gre v stran.)

Kremžar S primerno taktiko, z opreznimi, dostojnimi koraki bi se ga dalo dobiti.

Grudnovka Moramo ga dobiti!





8. PRIZOR


Prejšnji; dvoje občinskih svetnikov.

1. obč. svetnik To Vam je bil škandal!

2. obč. svetnik Grozd je hitel h Gorniku ... na vrat na nos.

Grudnovka H Gorniku?

2. obč. svetnik Ne bo ga dobil, Gornika. Prehitel sem ga ravnokar na trgu; Sčuka je bil z njim.

Grudnovka (na levo Grudnu) Meni v tem trenutku ni prijetna ta družba. Povabi jih, kamor koli ...

Gruden Kakó to?

Grudnovka (nervozno) Nič posebnega. Neprijetno mi je. — Dovolite, gospoda, da Vas povabim jutri na večerjo. Govoriti imamo imenitne stvari.

Klander Kramarji! — To je bil udarec ... ha ... ha, ha ...

Grudnovka In posebno vi, gospod Siratka ... Vi ste naše upanje in naša podpora ... takorekoč naše literarno ozadje.

Siratka Ozadje! ...

Grudnovka V dobrem smislu ...

Kremžar Toda vsekakor, ... kar se tiče organa ...

Grudnovka Ravno o tem bomo govorili.

Siratka Tedaj ... milostiva ...

Grudnovka Na svidenje, ali jutri gotovo! ... (Vsi razen Grudna odidejo.)





9. PRIZOR


Gruden, Grudnovka.

Gruden (vzame klobuk in palico z divana) Pazi, Helena!

Grudnovka Hm?

Gruden Jaz ne maram tega človeka ... Gornika ...

Grudnovka Ti tudi ne?

Gruden Ne! ...

Grudnovka (hipoma resno) V teh časih pač ni treba, da bi mi prihajal s takimi neumnostmi. Vidim prav dobro, kakšna budalost te vznemirja, ali to ni na čast ... ne tebi ne meni ...

Gruden Dovolj je, da ga ne maram.

Grudnovka Takó, ti ga ne maraš?

Gruden Kakor sem rekel.

Grudnovka Pustimo torej vso to stvar pri miru.

Gruden Od njega ni odvisno, — da stojimo ali pademo.

Grudnovka Pred par dnevi si govoril, da je od njega odvisno, —

Gruden (s tihim gnevom) Ti si brezobzirna.

Grudnovka Pustimo torej vso to stvar pri miru.

Gruden (po kratkem odmoru) Pazi, Helena. (Grudnovka skomizgne z rameni; Gruden odide.)





10. PRIZOR


Grudnovka; pozneje Mrmoljevka.

Grudnovka In še to neumnost! ... Kakó, da vidi ravno zdaj takó dobro! ... Doslej je bil zmerom ... pameten človek! ... (Gre proti sobi na desno.)

Mrmoljevka ... Gospa Grudnova, — prosim Vas, gospa Grudnova! ... Oprostite, da Vas vznemirjam, toda v teh težkih časih, — rotim vas v imenu najsvetejših koristi celokupnega naroda, posebno še v imenu slovanske vzajemnosti —

Grudnovka (hladno) Zeló mi je žal, velecenjena gospa, ali zagotavljam Vas —

Mrmoljevka Gotovo, na vsak način, jaz vem, da je Vaše srce jako blago in brez zlega, — a ravno zategadelj se predrznem, da Vas v imenu —

Grudnovka (nervozno) Ne, milostiva, hotela sem reči, da zdaj nikakor ni primeren čas —

Mrmoljevka Jaz sem trdno uverjena, da je pravica na Vaši strani, da želite samo narodovega blagra, da stremite za razvitkom, napredkom, in da hočete, oboroženi z orožjem veličastnih idej — — toda v imenu celokupnih koristi in v imenu vseobče —

Grudnovka Razumete me napak, milostiva ... Škoda je velika, da ste prišli v trenutku, ko moram nemudoma — — Res, neizrečeno me bo veselilo, če me posetite, — ali danes, glejte —

Mrmoljevka Verjemite mi, gospa velecenjena —

Grudnovka Vsekakor, s posebno radostjo —

Mrmoljevka Ah, moj Bog, — to je strašno, — jaz upam, da Vas ne bodo razžalile moje iskrene besede, — ali ta bratomorni boj ... ta nenadni razdor v teh časih, ko je sveta ideja slovanske vzajemnosti —

Grudnovka Posetite me jutri ... Veselilo me bo ... zares.

Mrmoljevka To je strašno — ali se Vam ne zdi? — Zbogom, milostiva, in prosim Vas, spominjajte se, da je v nevarnosti celokupna korist —

Grudnovka Našega naroda, — (med durmi) gotovo! — Zbogom, milostiva — jutri!(Mrmoljevka odide.)





11. PRIZOR


Grudnovka; pozneje Gornik.

Grudnovka (v predsobo) Lina, ne pustite nikogar v sobo, razen Gornika.

Hišna (v predsobi) Gospod Gornik, milostiva!

Grudnovka (hitro k ogledalu, nato se vrne k durim; Gornik vstopi.)

Gornik Razveselilo me je Vaše pismo, milostiva, in tako sem prišel, da mi razložite svojo željo.

Grudnovka Prosim, sedite; stvar ni tako važna; ne mudi se nikamor ... Ali oprostite: — Vaše dragocene minute —

Gornik Ah ne, milostiva, moje minute niso dragocene, dolgočasim se jako.

Grudnovka Dolgočasite se? Nerazumljivo ...

Gornik Gotovo. Obrazov vidim sicer zmerom dovolj, toda vsi so enaki.

Grudnovka Napósled, v nekem oziru Vas razumem. Zdi se Vam gotovo, da vsi ti ljudje, ki se Vam vsiljujejo, ne govoré iz srca, temveč iz razuma, — to se pravi, da se Vam približujejo iz hladnih osebnih interesov.

Gornik Nekaj podobnega je res, ali teh reči sem navajen.

Grudnovka In vendar Vam mora biti težko. Jaz mislim, da človek kdaj zahrepení po čem drugem, — po gorkoti, iskrenosti; tisto sebično hinavstvo nazadnje ubija.

Gornik (govori zmerom mirno in flegmatično) Ne ubija. Če bi ne bilo hinavstva, kako bi spoznali poštenost? Vzeti mi ne morejo s hinavstvom ničesar, in tudi jaz ne rabim ničesar od njih. Tako živimo vsi skupaj lepo pri miru.

Grudnovka Vi ste filozof ... Ali vendar je čudno, da živite tako lepo in pri miru sredi tega trušča, sredi teh velikih razprtij ...

Gornik Me ne zanimajo te razprtije. Tudi ne razumem jih natanko. Razložite mi, milostiva, kaj je interesantnega v njih?

Grudnovka Vi ne vidite ničesar interesantnega? No res, interesantnost ni glavna stvar. Ko bi bilo na tem, bi tudi jaz živela ... lepó in pri miru. Ali tukaj je v prvi vrsti narodov blagor —

Gornik Ah da ... ah da ... Nisem se domislil ... Toda, oprostite, nekaj je kljub temu zad ... za temi stvarmi, tako rekoč ... za narodovim blagrom. Kakó bi se mogli drugače ljudje zanimati ... za narodov blagor ... in čemu se potemtakem prepirajo? ... (Zeló zamišljeno.) Hm, nekaj mora biti zad — za narodovim blagrom.

Grudnovka Da, imate čisto prav ... (Afektirano.) Zad je sebičnost. Ah, Vi si ne morete misliti, kako grenko je to. Človek postane malodušen, če vidi krog sebe toliko sebičnosti, toliko hinavstva. Takó izgubi veselje do vsega, upanje v bodočnost in naposled celo zaupanje v sebe samega.

Gornik Milostiva, nikakor nisem hotel —

Grudnovka (napol afektirano, napol resnično) Prosim, ne opravičujte se, govorili ste resnico ... Človeka duší to tesno obzorje, ta malenkostna družba ... Strašne so te razmere, kadar je v prsih hrepeneče srce, svobodna duša ... Kakšno je to življenje!! ... Ah, glejte, jaz bi si želela človeka, ki bi me razumel, človeka, ki bi ne nosil na sebi tistih ostudnih okovov, ki bi govoril in živel brez strahú, brez ozirov ... Ob njegovi strani bi se ne bala nikogar in ničesar; — to bi bilo vse drugačno življenje, to bi bil vse drugačen boj ...

Gornik (nekoliko v zadregi, naivno) Da ... gotovo ...

Grudnovka (je odslej afektirana-rafinirana) Oprostite, razgrela sem se čisto nehoté. (Melanholično.) Ali žalostno je kljub temu.

Gornik Življenje je vendar še vse pred Vami, milostiva.

Grudnovka Življenje, kakršno je, ali mladost je skoro za mano. (Skloni se bliže k njemu.) Glejte, danes sem opazila na svojem obrazu, tu blizu očesa, majhno gubico; to je začetek? Ali opazite?

Gornik Ne, milostiva, kakšne stvari Vam prihajajo na pamet! Nobene gubice ne vidim.

Grudnovka Vi ste galantni. Resnica je, da čas strahovito hiti.

Gornik Na vašem obrazu ni najmanjšega sledú. Nasprotno, — nisem še videl lepšega.

Grudnovka Hvala. Toda lepota, kolikor je je ostalo, je nepotrebna. Ne veselim se je več.

Gornik Ne veselite se svoje lepote?

Grudnovka (zaupno) Glejte, dragi gospod Gornik, godi se mi kakor Vam. Med vsemi tistimi, ki se bližajo moji lepoti, ni ne enega odkritosrčnega, nesebično ljubečega srca ... Ali jaz si ga želim, — in življenje je tako pusto ... pusto ...

Gornik (v zadregi) Milostiva —

Grudnovka (s trudnim smehljajem) Dà ... to se Vam zdi otročje? ... Prav imate, to ni več zame. Največje zlo je, če je srce gorko in ljubezni polno ... in obenem ... (Iztegne golo roko.) Koliko časa še ... in tu bodo gube in brazde, vsepočez! ... Glejte, — smešno je, ali jaz ljubim to belo roko, kot da bi ne bila moja ... In samó še malo časa ... (Položi roko na mizo, Gornik se je dotakne, ona jo umakne počasi.)

Gornik (nekoliko razburjen) Oprostite ...

Grudnovka Ali do tedaj bi hotela živeti ... (Skloni se bliže k njemu.) Časih me obide nekaj posebnega, čisto uporen duh ... in takrat sovražim vse tiste ljudi, ki bi jih bilo treba ljubiti, in zaželim si bojev in viharjev in življenja ... Ah, Vi tega ne morete čutiti, ne morete razumeti ... (S spremenjenim glasom, nasloni se globoko na zofo.) Oprostite, da Vas dolgočasim; govoriva o prijetnejših stvareh ...

Gornik Ne, milostiva, narobe ... (V zadregi.) Zdi se mi, da se mrači ...

Grudnovka Ali ne ljubite mraka?

Gornik Dà, gotovo ...

Grudnovka Nekaj krasnega je ležati o mraku, lenó in brez misli, posebno če so rože v sobi ... (Vzame rožo in jo približa obrazu, pol ležé.) Tako bi človek umrl ...

Gornik Res ... milostiva. (Vstane, se ji približa, hoče se skloniti nad njo, ali se okrene in zamahne z rokó, sede; ona gleda pazljivo izza trepalnic.)

Grudnovka (zelo veselo, vstane) Kaj bi dejali, ko bi bilo vse to, kar sem govorila ravnokar, samó zlagano, lepo narejeno, dobro premišljeno, iz posebnega namena? (Gleda mu naravnost v oči z veselim obrazom.)

Gornik (presenečen) Iz posebnega namena?

Grudnovka Ko bi bilo vse to jako rafinirana komedija? ... Ali se niste ravnokar sklonili, da bi me objeli?

Gornik Milostiva! (Se ji bliža, ona se mu počasi umika.)

Grudnovka (počasi, tišje) Gospod Gornik ... (Zopet smehljaje se, počasi, zapeljivo.) Vse te besede — morda so bile vse te besede izgovorjene samó, da bi se Vi sklonili, — samó da bi se sklonili, Vi nerodnež ... Ali nikar si ne mislite tega ... zakaj mrači se ...

Gornik (razburjen) Pustite, naj se mrači ... (Prime jo za roko, ona se mu nalahko izvija.)





12. PRIZOR


Prejšnja, Gruden.

(Gornik in Grudnovka prideta na sredo sobe; Gruden mirno, z ledenim obrazom mimo nju, pri sobi na levo se okrene, stopi korak proti Heleni, s sklonjeno glavo, obstane.)

Grudnovka (zamahne malovažno proti njemu; gre proti sobi na desni) Otrok! (Gornik v veliki zadregi zádaj, gre počasi proti izhodu.)





TRETJE DEJANJE


Zelo elegantno opravljena soba pri Gorniku; ta eleganca je jako kričeča, malo okusna. Vhod na desni; sobe zadaj in na levi.





1. PRIZOR


Gornik (v jutranji toaleti) in slabo oblečen mlad človek

Mladi človek Ker je torej znana Vaša velika dobrotljivost, in ker ste kot bogat in vpliven človek naravnost dolžni in prisiljeni, da se ozirate na druge, ki Vam nikoli nič storili niso in ki živé kljub temu slabše od Vas — —

Gornik Dà ... dà ... (Vzame denar iz listnice.) Prosim! —

Mladi človek Hvala. Na svidenje! — (Odide.)





2. PRIZOR


Gornik in njegov sluga.

Gornik (sam, zamišljen) Nekoč o mraku se je pridolgočasil k meni, legel je na zofo ter zaspal. Prej ga nisem videl nikoli. — Rad bi vedel, kaj nameravajo z mano, zakaj me napadajo z vseh strani. Zdaj naj se oženim, ali jaz bi se ne oženil rad ... Zdi se mi, da so vsi ti ljudje nenavadni kujoni ... Peter! (Sluga vstopi.) Začni pospravljati, Peter. Vrnemo se na Korénovo. Ali ti ni dolgčas, Peter?

Sluga Dolgčas; preveč ljudi je.

Gornik Kar na tihem napravi, Peter. Ni treba, da bi kdo opazil. Izgubimo se potihoma, naskrivoma ...

Sluga Prepozno je.

Gornik Kakó prepozno?

Sluga V procesiji pojdejo za Vami.

Gornik Pospravi kovčke, Peter, in pusti drugo, kakor je. Ne pojdemo na Korénovo, temveč na Dunaj.

Sluga Na Dunaj?

Gornik Ali v Pariz, ali v Moskvo, kamorkoli. Pospravi kovčke, Peter! (Peter odide, a se takoj vrne.)

Sluga Nekdo je prišel.

Gornik Že tako zgodaj? (Sede resigniran k mizici v ozadju na levi.)





3. PRIZOR


Gornik, Gruden.

Gruden (neprijazno) Klanjam se, blagorodje. (Sede v ospredje na desni.)

Gornik Dobro jutro! (Ostane na svojem stolu.)

Gornik (vstane, gre proti ospredju, ne da bi se ozrl na Grudna.)

Gruden (vstane, gre proti ozadju, hipoma) Veste kaj, gospod Gornik, stvar se mora razjasniti; drugače ne gre. Jaz ne pustim ... na noben način ne ... bodite prepričani! ...

Gornik No prosim Vas, povejte mi vendar —

Gruden Na noben način ne! ... In prašam Vas, ali je bilo to lepo od vas, ali se je to spodobilo? Z razprtimi rokami sem Vam prišel naproti, nobenega hinavstva ni bilo v mojem srcu in nobene sebičnosti. Poznal Vas nisem natančneje, niti po obrazu niti po značaju. Zame ste bili popolnoma tuj človek. Tudi mi niste nikoli nič koristili in lahko rečem, da nikoli nič od vas pričakoval nisem. Ali vendar, glejte, sprejel sem Vas kot svojega prijatelja; v svoji veliki zaupnosti in dobrodušnosti, ki ne vidi zlega nikjer, sem Vam segel v roko ter razprostrl pred Vami svoje srce. In kaj ste storili Vi? Kaj ste storili?!

Gornik Prosim Vas, zaboga, gospod doktor, — ne zavedam se nobenih grehov.

Gruden Jaz vem, da ste rekli to iz same mladinske lahkomiselnosti. Ali tudi to je naposled dobro znamenje, kajti če bi bili docela pokvarjeni, bi ne tajili svojih hudobij ... Znano Vam je najbrž, gospod Gornik, da je družinsko življenje nekaj svetega, nedotakljivega —

Gornik O ... gotovo!

Gruden Dovolite! — In kdor sega vanj s predrzno roko, je hudodelec, to se pravi, če sega vanj brez posebnega dovoljenja. Zakonski hram je tako rekoč tempelj ljubezni, vzvišen nad prózo vsakdanjega življenja. Vi, gospod Gornik, ste porušili ta sveti hram! —

Gornik Zagotavljam Vas, gospod Gruden, da nisem razrušil ničesar, prav ničesar, jaz ne!

Gruden Dobro! Uverjen sem, da spoznavate sami svojo krivdo, in da želite na kakršenkoli način popraviti, kar ste zagrešili. Jaz sam, četudi v prvi vrsti prizadet, Vam nudim roko, da Vas povedem na stezo poboljšanja.

Gornik Ali oprostite —

Gruden Pri starih Rimljanih je bila navada, da so se pokorili grešniki za svoje hudobije s prisilnim delovanjem za narodov blagor. Ali če bi tudi to ne bila navada pri starih Rimljanih, Vaša dolžnost je, da zastavite vse svoje moči za koristi svojega naroda. Ta narod se je razdelil, kakor veste, v dvoje taborov, in pravica je seveda na naši strani. Ali da zmaga pravica, je treba, da si ustvarimo svoje glasilo, tako rekoč v orožje —

Gornik (začuden in razjarjen) A v kakšni zvezi je vse to? Kaj hočete od mene? Kaj vraga —? Jaz Vam nisem storil ničesar, nikogar nisem pohujšal ...

Gruden Seveda ne, ker ste bili prenerodni. (Hipoma resneje, s spremenjenim glasom.) Ta stvar ni tako lahka, gospod Gornik, nikakor ni tako lahka! ... (Gruden je strupen.) Vi ste me uščipnili, a jaz sem Vas zgrabil za roko ... Ali ste mi kaj dolžni? Čisto nič. In vendar sem Vas zgrabil za roko ... Ali ste mi kaj vzeli? Kaj še! In vendar ste moj dolžnik ...

Gornik (vznemirjen) Kaj zahtevate?

Gruden Ne jezite se, gospod Gornik, — in molčiva odslej o teh stvareh; molčiva o njih, ali pozabiti ni treba nanje. Ni treba pozabiti nanje, gospod Gornik! ... In kar se tiče mojih zahtev, — jaz ne zahtevam ničesar .. Želim samó, da ostanete moj prijatelj, vse drugo pride potem samó ob sebi ...

Gornik Jaz še zmerom ne razumem ...

Gruden Ej, seveda razumete. In če bi tudi ne razumeli, bi ne bilo nobene škode. Kakor me kdo rani, zahtevam odškodnino, zelo veliko odškodnino! ... Prijatelja ostaneva kljub temu.

Gornik (resno) Motite se, gospod doktor ... stvari niso čisto take. Povem Vam odkrito, da sem se takrat na nerazumljiv način prenaglil. Govoriva kar naravnost. Reč je sicer delikatna, ali to nič ne de; čim prej je pri kraju, tem boljše je. Torej — —





4. PRIZOR


Prejšnja, sluga.

Sluga V predsobi stoji gospodična —

Gornik Gospodična?

Gruden Gospodična?

Gornik Kaj ste Vi tudi iznenadeni?

Gruden (vstane) Na tak način ne pojde. To je proti dogovoru ...

Gornik Kakšnemu dogovoru?

Gruden Kontrakt bi bil zame preslab. Tako ne pojde, dragi gospod Gornik.

Gornik Ah, Vi mislite ... Peter, gospodična naj vstopi.





5. PRIZOR


Gornik, Gruden, Matilda.

Gornik in Gruden Ah! ... (Vesela hudomušnost Gornika in zadrega Grudna.)

Matilda (ostane pri durih.)

Gruden (v zadregi) Jaz ... oprostite ... nisem mislil ...

Gornik (smehljaje se) Nič ne dé, gospod doktor, nič ne dé, prijatelja ostaneva vkljub temu. Zmotili ste se nekoliko, — ali se niste zmotili?

Gruden Mislil sem ...

Gornik Pričakovali ste — —! Ne, tako zeló nisem ... porušil Vašega hrama ... klanjam se, gospodična!

Gruden Te intimne družbe nečem motiti ... dovolite, gospod Gornik —

Gornik Na svidenje, gospod doktor! (Gruden odide.)





6. PRIZOR


Gornik, Matilda.

Matilda Gospod Gornik, sédite tja v kot ter se ne ganite. (Sede na skrajni stol v ospredju na desni blizu vrat.)

Gornik Ali, gospodična —

Matilda Sedite tja v kot ter se ne ganite!

Gornik (sede na levo zadaj) Kaj mi zapovedujete, gospodična?

Matilda Vi se hočete poročiti z mano, gospod Gornik?

Gornik (vstane) Jaz ... oprostite, gospodična Matilda —

Matilda Ne, ne, sedite, prosim ... Povejte mi, kaj pa Vas je prignalo tu sem? Kdo pa Vas je klical?

Gornik (sede) Ali jaz Vam povem, da nisem nikomur nič storil, nikomur nič! Verjemite mi, gospodična Matilda, da sem čisto nedolžen.

Matilda Niste nedolžni, na noben način. Vse ljudi ste pohujšali, vse mesto ste vznemirili. Prišli ste kakor vihar, — in namesto da bi šli dalje po svojem potu, sedite tukaj in se ženite.

Gornik (vstane) Gospodična Matilda —

Matilda Ne, ne, sedite, prosim ... Doklej pa še mislite ostati tukaj —?

Gornik O jaz — gospodična Matilda — —

Matilda Nobenih ovinkov! — Ljudje so Vas že siti, verjemite mi. Sicer ste zelo dostojen in pameten človek in nič hudega se Vam ne da očitati. Ali zakaj delate take neumnosti? Zakaj ne pustite ljudi pri miru? Kamor pridete, napravite nered in škandal.

Gornik Zagotavljam Vas —

Matilda Nered in škandal napravite ... Tako ste prišli k nam, ko nismo čisto nič hrepeneli, da bi Vas videli! Saj ste jako ljubeznivi in vsi Vas spoštujemo, — ali zakaj ste prišli ravno k nam in ob takem času, ko Vas je bilo najmanj treba? ... Ali ste že zaprosili za mojo roko?

Gornik Ne, nikakor ne, gospodična Matilda.

Matilda Ne storite tega, rečem Vam. V istem trenutku odpotujem na Dunaj, v Pariz in v Moskvo.

Gornik (začuden) Vi tudi? ...

Matilda Tudi?

Gornik Čisto odkrito Vam povem, gospodična Matilda, da nikoli nisem mislil, da niti od daleč nisem imel namena, — (hipoma razjarjen) skratka, to je silovito ... Povejte mi, zakaj me tako preganjate —?

Matilda Čemu pa ste se razjezili? ...

Gornik Nikoli v svojem življenju se nisem mislil ženiti. Kaj mi bo ženitev? Kdo pa je dejal, da se mislim ženiti? Nikoli ne, — nobeden se v naši rodovini še ni ženil. Tudi jaz ne! Nikoli ne! Enkrat za vselej ne!

Matilda (vstane) A-áh? ... Zbogom! (Odide.)





7. PRIZOR


Gornik; pozneje sluga.

Gornik (gleda začuden proti durim, mirno) Sam vrag vedi, kaj je bilo to. Tod okoli živé ljudje čisto posebne vrste. Ukvarjajo se s čudnimi stvarmi ter me vlačijo vanje po nerazumljivi poti. — Peter! (Sluga vstopi s pismi in časniki.)

Sluga Pisma in časniki.

Gornik Ali si že pospravil kovčke, Peter?

Sluga Ne še.

Gornik Pospravi jih! (Sluga odide; Gornik pregleduje pisma.) »Narodov blagor!« ... Ahm ... »S pomočjo vaših znatnih sredstev in vašega nenavadnega vpliva« ... Ahm! ... »Grozd ... sebičnež ...« Ahm ... »Gruden kujón!« ... Ahm! ... Profesor Kremžar ... Kdo pa je ta profesor Kremžar? Rad bi sleparil na svojo roko, — poseben človek, ta profesor Kremžar ...! (Vzame drugo pismo, se strese.) Fej! Kdo me je takrat premotil? Ta ženska ima nekaj nenavadnega v sebi. In njen mož ... kakšen lopov! — (Sluga vstopi.)

Sluga Profesor Kremžar!

Gornik (resignirano) Ahá-a! — (Sluga odide.)





8. PRIZOR


Gornik, Kremžar.

Kremžar Klanjam se, blagorodje ...

Gornik Dober dan!

Kremžar Prišel sem, blagorodje, da se razgovorim z Vami zaradi zelo važne in obenem delikatne stvari.

Gornik Prosim, sedite! —

Kremžar (séde na levi) Gotovo Vam je že znano, kakšni žalostni časi so napočili za naš ubogi narod. Nikjer pravega delovanja, nikjer resnobe, nikjer nesebičnosti. Kamor se ozremo —

Gornik Oprostite, gospod profesor, — ali jaz Vas zagotavljam, da nisem zakrivil tega. Popolnoma nedolžen sem v teh stvareh.

Kremžar Ne ... ne ... ne .. blagorodje, kako pridete do tega, da bi Vas dolžil? Čisto narobe. Samo Vi ste naša nada, Vi ste takorekoč edini steber, na katerega se naslanja naše polrazpalo poslopje ... Dovolite, prosim, da govorim zaupno in povsem odkritosrčno. Nekoliko sem Vam že namignil v svojem pismu, — samo nekoliko, zakaj delati se mora oprezno ... oprezno ... oprezno ...

Gornik (raztresen, zlovoljen) Dà, dà, oprezno ...

Kremžar Vi ste torej popolnoma mojih nazorov; to me neskončno veseli. Ni lepšega, kot če se ljudje strinjajo med seboj. Ali da govoriva o stvari sami. Doktor Grozd —

Gornik O njem ste že govorili ...

Kremžar Dà ... doktor Grozd je prava kazen božja za naš narod! Kakšen sebičnež! — Ali mislite, da mu je res kaj sveto, — narodov blagor na priliko? (Zaničljivo.) Ah! — On misli samo nase, na svoj trebuh, na svoj nos.

Gornik Mislite? Torej je zelo malovreden človek.

Kremžar Nenavadno! — In doktor Gruden — tudi on je takorekoč šiba božja za narod. To je potuhnjenec, plazi se okoli in polni svoj žep. Za gnilo hruško bi prodal ves narod in njegov blagor ... In da pogledamo dalje, — kakšni ljudje so to? Sami potepuhi, vsi do zadnjega. Kričé in se pehajo in se preganjajo, toda kurijo le zategadelj, da se grejejo sami ... Lahko, si mislite, kakó je v takem času poštenemu človeku pri srcu. Kaj bo z narodom, prašam Vas?

Gornik Jaz ne vem ... res ne ...

Kremžar Vidite! — Moj načrt je tak ... ali predvsem: tajno, tiho, polahko! Samo ne nobenega trušča! ... Združijo naj se vsi zmerni, trezni, resnično rodoljubni elementi — z vami na čelu ...

Gornik Ah ne ... ne ... ne! ... Jaz, oprostite, nisem bil še nikoli na čelu, ne maram tega ...

Kremžar Gotovo, gotovo, razumem Vas. Ne javno seveda, — Vi stojite zad, močna opora, naš steber, takorekoč podlaga vsemu ...

Gornik (nenadoma; flegmatično) Kaj niste Vi prijatelj Grozdov?

Kremžar Seveda sem njegov prijatelj, — in Grudnov tudi. Zakaj bi ne bil njun prijatelj? Toda ...

Gornik (osorno) Kaj hočete od mene? Kratko!

Kremžar (vstane) Blagorodje?

Gornik Kaj hočete od mene? ... (Se okrene.) Peter! (Sluga vstopi.) Ali si že pospravil kovčke?

Sluga Ne še.

Gornik Pospravi jih! (Sluga odide, sreča med vrati Ščuko in Kadivca.)





9. PRIZOR


Prejšnja, Sčuka, Kadivec.

Kadivec Dober dan! — Nobenih obširnih besed! Pomenimo se kar na kratko in brez ovinkov ...

Gornik (začuden) O čem, gospod Kadivec?

Kadivec Ali nimate nobene samotne sobe?

Kremžar Blagorodje —

Gornik (Kremžarju) Nič, nič, gospod profesor, le nikar o teh stvareh, jaz sem nedolžen nad njimi.

Kremžar (slovesno, odhaja) Dandanašnji na svetu ni več nesebičnih ljudi, ki bi hoteli zastaviti svoje moči in svojo skrb za narodov blagor. Jaz si umijem roké.

Gornik (razjarjen) Ali jaz, gospod profesor — (Kremžar se pokloni in odide.)





10. PRIZOR


Gornik, Sčuka, Kadivec.

Gornik (zamahne z roko za Kremžarjem) Nikoli še nisem bil razjarjen, ali časi so se čisto spremenili ... Vidva sta poštena človeka, sédita, prosim! ...

Kadivec Nisva poštena človeka in torej ne sedeva ... Prosim, poslušajte natanko, kaj Vam zdajle povem: Vi, gospod Gornik, ste čisto navaden slepar!

Ščuka Kaj ti pride na misel, kaj mi nisi obljubil —?

Kadivec Neumnost! — Ali veste, kaj sledi iz tega?

Gornik Prav nič ne vem.

Kadivec Vi ne veste?(Razjarjen.) Ali Vam nisem rekel, da se lotite Grudnovke in da pustite druge ljudi pri miru?! Grudnovka je Vaša ženska, vanjo se zaljubite! Zakaj se ne zaljubite vanjo?

Gornik (jako začuden) Ali, prosim Vas —

Ščuka Kadivec!

Kadivec Prav nič! Nobenih prigovorov! — Ali ste slišali, kaj sem Vam rekel? Slepar! Stvari so torej jasne, — jaz ali Vi. — Dovolj! Zbogom! (Odide.)





11. PRIZOR


Gornik, Ščuka.

Gornik (za Kadivcem, pred vrati) Vi! ... Sakrament! ...

Ščuka (sede mirno) Pustite ga; njegova zunanjost je malo čudna ... Ali niste sinoči pri Grozdovih nekaj govorili zaradi tiste punce, Matilde? To ga je razjarilo. On je namreč vanjo zaljubljen.

Gornik (ljut) Ali kaj morem jaz — —? Nikoli nisem nič govoril, z nikomer, o nobeni punci! Kaj me briga, če je on zaljubljen! (Sede, resignirano.) Ah, sam Bog vedi, kakšna je moja usoda! ...

Ščuka Tem bolje, če niste govorili. Kadivec bi se namreč rad streljal z Vami.

Gornik Streljal? (Vstane.) Peter! (Sluga vstopi.) — Pospravi kovčke! — (Sluga odide.)

Ščuka Gospod Gornik, ne jezite se, ali svetoval bi Vam čisto prijazno — nekaj pametnega.

Gornik Kaj mi svetujete?

Ščuka Pojdite od tod, — skrijte se v varen kraj, kjer ni ljudi, ali če hočete ljudi, pojdite daleč, kolikor mogoče daleč.

Gornik Vi tudi niste zadovoljni?

Ščuka Meni je hudo in težko ... Vi ste tuj človek ... videl sem Vas komaj parkrat in samo postrani. Ali ugajate mi, ker kažete odkrito, da skrbite samo zase in da samo zase živite. Meni je zelo težko.

Gornik Res, če se premisli, je življenje dandanes žalostno in dolgočasno ...

Ščuka Dolgočasno nazadnje ni; preveč je zlobe in neumnosti na svetu, da bi moglo biti dolgočasno ... Ti ljudje, ki jih vidite tod okoli, niso najhujši. Delajo zase, skrbijo zase, fraze so jim samo potrebno orodje, in zdi se jim celo, da je to orodje pošteno. Ne zaradi teh ljudi, ki mislijo, da so narod, in ki se vedejo tako neizmerno smešno ... ne, — zaradi teh ljudi bi človeku ne bilo hudó. Kolikor škodujejo, škodujejo večidel drug drugemu. Ali v senci teh ljudi, pod njih široko razprostrtim plaščem se godé žalostne stvarí. Tisti mistični narod, ki govore o njem in ki ga nihče ne pozna, leži na tleh že od zdavnaj, in na bolnem telesu glojejo črni hrošči.

Gornik Črni hrošči?

Ščuka Črni hrošči. Ne pomaga nič, izglodali ga bodo. Nikogar ni, da bi jih prepodil odkrito in predrzno. Bolezen je že zelo nevarna ... Ali pojdete od tod? Tudi jaz bi šel rad.

Gornik Pojdite.

Ščuka Ali je nekaj čudnega. Če bi prestopil samo prag te zaduhle hiše, takoj bi se vrnil ... Zadnje dni me je obšla nenavadna melanholija. Sprevidel sem namreč, da nisem nič boljši od drugih, da se lažem, kakor drugi.

Gornik Ni nič škode. Lagati je treba; to je vendar ... življenje.

Ščuka No, jaz sem tega življenja sit. (Vstane.) Rad bi napravil čisto poseben korak, moja noga je pripravljena. Toda glejte, — ne grè. Treba je, da me kdo sune, samo nekoliko sune, samó na lahko, in potem bi šlo.

Gornik Ne storite tega.

Ščuka Kaj mislite?

Gornik Živite pri miru! Vi ste izmed tistih, ki živé jako hitro in se obesijo, če ugledajo slučajno kako vrv.

Ščuka Torej je tako usojeno ... Ali naj bo usojeno — preden se stvar izpolni, rečem Vam, preden se stvar izpolni! (Vstane, razburjen.) V vsakem človeku je nekaj človeka, resnično! In kadar se ta človek vzbudi —! Kadar se vzbudi v hlapcih gospod, v sužnjih kralj! Dragi moj, kadar ne bo več »naroda«; kadar bodo samó ljudjé, samí svoji, predrzni in ponosni; ... kralji v cunjah! Takrat ne bo več tega naroda, ki capljá na različnih uzdah, ki je naprodaj za groš, za uslužen smehljaj! ... —

Gornik Gospod Ščuka, zakaj se vznemirjate?

Ščuka Ker mislim, da je čas prišel. Dobro bi bilo, da bi bili ljudje malo bolj vznemirjeni. (Po kratkem odmoru, nenadno.) Ali pojdete od tod? ...

Gornik Seveda pojdem. Če vam je drago, spremljajte me. Jaz imam rad kratkočasno družbo.

Ščuka Ne morem. Takó bi ne dobil priložnosti, da se obesim. (Sluga vstopi.)

Sluga Gospá Grudnova. (Odide.)

Gornik (prestrašen) Gospod Ščuka, ostanite!

Ščuka (smehljaje) Ah! — In takó pojdete od tod?

Gornik Ostanite! Prosim Vas!





12. PRIZOR


Prejšnja, Grudnovka.

Grudnovka Težka mi je bila pot, verjemite, — ali bila je potrebna.

Ščuka Oprostite, gospod Gornik.

Gornik (vznemirjen) Ne hodite, prosim, — rad bi govoril z Vami ... V to sobo, prosim.

Ščuka Kakor izvolite ... Klanjam se, milostiva.

Grudnovka Zbogom, gospod Ščuka! — — (Ščuka odide v sobo na levi.)





13. PRIZOR


Gornik, Grudnovka.

Gornik (precej hladno in tiho, v zadregi) Sédite, milostiva!

Grudnovka Gospod Gornik, ali ni bil moj mož pri Vas?

Gornik Da, da ... To se pravi ... no, povedal ni nič posebnega.

Grudnovka Nič posebnega. In kaj ste mu Vi na to odgovorili?

Gornik Milostiva?

Grudnovka On je bil pri Vas in takó ste videli, kar sem Vam hotela povedati in česar Vam nisem povedala. Ali niste videli ničesar?

Gornik Jaz ... da govorim naravnost ... ali ne izvolite sésti, milostiva?

Grudnovka (sede) Torej niste videli ničesar in (po kratkem odmoru in afektirano otožno) morda je prav takó. (Živahno, močneje.) Dà, prav je takó, prav je, da niste videli in da niste razumeli. (S posebnim humorjem.) Kaj ste napravili, kar ste tukaj! Čas je, gospod Gornik, da končate te stvarí ...

Gornik O, dà, milostiva, na vsak način; še danes sem se namenil —

Grudnovka Torej ste uvideli sami, da niste prinesli sreče ... Res, gospod Gornik, Vi niste prinesli sreče. Storite karkoli, z veseljem se Vas ne bodo spominjali ...

Gornik No, to nič ne dé.

Grudnovka Gotovo ne ... Ali kar je glavno, — pozabite na tisto uro! To sem vam hotela povedati in zato sem prišla k Vam ... Pozabite na tisto uro! Ker je bil moj mož pri Vas, lahko čutite, zakaj Vas prosim tega ... Takrat je bil mrak ...

Gornik (nekoliko vznemirjen) Dà ... Takrat je bil mrak ...

Grudnovka In rože so bile na mizi ... Moj mož je bil pri Vas in zato lahko čutite, zakaj ne smejo biti rože na mizi ... Ali potujete daleč?

Gornik Daleč ... kamorkoli ...

Grudnovka Glejte, Vi ste srečen človek ... Kdor je tako ustvarjen, diha lahko ta zaduhli zrak; ali zame je pretežák ... samó časih, kadar je mrak in kadar so rože na mizi — —

Gornik (blizu nje) Takrat Vam je dolgčas?

Grudnovka Dà, takrat mi je dolgčas, in to lahko čutite, če se spominjate, da je bil moj mož pri Vas. Zdi se mi namreč časih, da bi tega ne bilo treba, — da bi lahko tudi v mojih sobah cvetelo vse polno rož ... Ali tega ne bo nikoli ... zdaj nikoli več ...

Gornik Lahko bi bilo ... v vaših sobah vse polno rož ...

Grudnovka Zdaj nikoli več ... Samo ena sama lepa minuta je bila, in komaj porojena, je že padla v blato ... A to čutite sami, če se spominjate, da je bil moj mož pri Vas ...

Gornik (niže k nji, razburjen) Milostiva! ...

Grudnovka Ali pojdete v južne kraje?

Gornik Dà ... mogoče ... jaz pojdem kamorkoli ... Kamor želite ...

Grudnovka Tam je nebo visoko in zrak je čistejši. (Vstane.) Nič drugega. Pozabíte torej na tisto minuto in pozabíte, da se je omazalo, kar je bilo na nji. Dajte mi v slovó kozarec vodé ...

Gornik (vzame z mize kozarec vode, ga ji hoče dati, ali kozarec mu pade iz rok; razburjen jo hoče objeti) Jaz ostanem ... ostani! ...

Grudnovka (se mu smehljaje izvije) Zdaj ni mrakú ... in tukaj ni rož ... Ali lahko bi bilo vsega, zató ostanite!

Gornik (vznemirjen, k durim na levi) Ščuka! Ščuka!

Grudnovka (zelo začudena) Gospod Gornik?





14. PRIZOR


Prejšnja, Ščuka; pozneje Grozd, sluga.

Ščuka Ali ste me klicali?

Gornik (slugi) Pospravi kovčke, Peter!

Sluga Takoj! — Doktor Grozd!

Grozd (zelo veselo) Dober dan, gospod Gornik ... Klanjam se, milostiva ...

Grudnovka Zbogom, gospod Gornik.

Gornik Klanjam se! (Grudnovka odide.)





15. PRIZOR


Gornik, Grozd, Ščuka.

Grozd Lepo družbo ste imeli.

Gornik Dà, dà, dà ... Oprostite, da se malo poškropim; vroče mi je ... (Odide.)

Grozd To je satan! Kdo bi si mislil? Naravnost k njemu pride. Ali prepozno je, dušica, prepozno ...

Ščuka Res, prepozno je ...

Grozd Naše mreže so bile solidnejše. (Gornik se vrne; Grozd vzame papir iz žepa.) Ali ste čitali? Kakšni komedijanti! Gruden tega ni pisal ... rajši njegova žena. In s tako gnilo vádo lovijo svoje piškurje! Mi jim bomo zapeli! Mi jih bomo navrtali z drugačnim svedrom ... Kaj mislite, gospod Gornik? Zdaj prihajajo naši dnevi! In Vi, Ščuka, pripravite se brž na odgovor! Ta »poziv na narod« se mora osmešiti, raztrgati ... Vi znate take rečí. Brez pardona, kar z gnojnico po njih, da bodo smrdeli sto klafter naokoli ...

Gornik Kaj mislite res nadaljevati to reč?

Grozd Kakó pa naj jo zdaj pustim pri miru? In ko bi mogel, ne bi hotel. Ne, ne, — ravno zdaj se čutim zdravega in imenitnega, kot še nikoli. Šele kadar vidi nasprotnika, spozna človek, da je močán. Kaj so mislili? V svoji neumnosti so zakopitali po meni, pa naj kopitajo brez nehanja, razkopitnili me ne bodo ... Ali imate vina, gospod Gornik?

Gornik (med vrati) Peter! — Prinesi vina!

Grozd Za ta čas prevzamem gnojnico jaz sam. Nekaj lepega je v psovanju in zabavljanju. (To govori položno, mirno, glasno.) Ali ne v tihem, mežikajočem, kakor je vaša navada, Ščuka. Vi se smehljate, kakor bi hoteli reči: »To vam je tepec, to vam je kujón!« — toda ne rečete! No treba je reči, — zakaj prvi pogoj poštenemu zabavljanju je jasnost ... (Sluga prinese steklenico, Gornik natoči.) Bog Vas živi, gospod Gornik, stari prijatelj! Vi ste naša opora in naše upanje v tem krasnem boju ...

Gornik A za kakšne reči, oprostite — —?

Grozd Za narodov blagor seveda ...

Ščuka Pridržimo besede, ki so v navadi.

Grozd Takó je. — Jutri spustimo med ljudi proklamacijo. Ali nič medlega in slabotnega. Kdor govori, naj govori glasno in razločno. (Ščuki.) Poiščite tisti stari program ter ga pogrejte. V programih je nekaj slovesnega in slovesnost deluje na ljudi. (Ščuka vstane.)

Gornik (Ščuki) Ali boste pisali to proklamacijo ...

Ščuka Seveda bom pisal ... proklamacijo ...

Grozd Torej tisti stari program!

Gornik Na svidenje, gospod Ščuka! (Ščuka odide.)





16. PRIZOR


Gornik, Grozd.

Grozd Poklical sem k Vam za danes nekaj uglednih mož, da se pogovorimo resno in natanko o nadaljnjem postopanju in o čvrstejši organizaciji —

Gornik Ali jaz, oprostite —

Grozd Nobenih prigovorov, gospod Gornik. Jaz poznam Vaše srce, vem, da ne marate škandalov ... Ali v škandale se Vam ni treba vtikati, poskrbimo jih sami. Vi ste tako rekoč naš ščit. Udarci bodo leteli seveda tudi na Vas, ali ne ozirajte se nanje. Saj ste optimist — in nazadnje je res celó v klofutah nekaj prijateljskega in blagohotnega. Samó razumeti jih je treba. — Tudi jaz sem optimist. (Pije.)

Gornik Dovolite mi, gospod doktor —

Grozd Posebno zadnje čase. Dajte mi roko, gospod Gornik ... Ta boj me je neizmerno pomladil. To je življenje, ki ga je vredno živeti. In vse, kar se je zgodilo, je Vaša zasluga, dajte, da Vas zahvalim iz dna srca.

Gornik Gospod doktor —

Grozd Samó zaradi Vas se je zgodilo, kar se je zgodilo. In prav je, da se je zgodilo. (Pije.) Bog Vas živi, gospod Gornik! Kako so Vas zalezovali od prvega trenutka! Vi niti vedeli niste, v kakšni nevarnosti ste živeli. Povsod so vam bili za petami ... Ali moja roka, moja roka, gospod Gornik, je čvrsta. Toda ne mislite, da sem špekuliral na Vaše bogastvo, na Vaš vpliv v tistih visokih krogih. Morda mimogredé! Ko bi se nihče ne pulil za Vas, bi Vas bil pustil najbrž tudi jaz pri miru. Takó pa je bila stvar drugačna.

Gornik Povedati Vam moram, gospod doktor —

Grozd Jaz vem, kaj nameravate in, — dajte mi rokó še enkrat, — meni je veselo pri srcu. Sam vrag vedi, kako je bilo, — a slutil sem v tistem hipu, ko sem Vas prvikrat ugledal, da se mi je odprla steza navzgor. Trden sem sicer dovolj, da bi lezel sam po tej poti, in morda bi kam prilezel; a vendar je bolje, če ima človek pripravno palico. Zakaj bi se trudil, če gre brez truda? In glejte, — zategadelj mi je tako zelo prijetno, da stopiva v intimno razmerje in v sorodstvo. Tega si skoro nisem upal želeti, prišlo je samó ob sebi.

Gornik (prestrašen) Jaz nisem nikoli namignil —

Grozd (pije) In zdaj sem močan, tako močan, da bi mi bilo dolgčas brez bojev. Moje žile so do vrha polne krví ... Krasno je, če ima človek sovražnike ...

Gornik (vstane, neodločno) Povem Vam odkrito, četudi mi je težkó —





17. PRIZOR


Prejšnja, Kremžar, Mrmolja, dvoje obč. svetnikov.

Grozd Dobrodošli, prijatelji, le sédite. Takoj pričnemo s stvarjo. Kaj mislite, gospod Gornik? Najprvo zaradi proklamacije ... Gospod Gornik, povedati nam morate svoje mnenje gledé glavnih potez našega programa. Brez Vas ne storimo odslej ničesar ... Pozabil sem Vam povedati, da ste bili včeraj izvoljeni za predsednika centralnega odbora —

Gornik Jaz?! ... Oprostite —

Grozd Ne bojte se, ne bo Vam treba nič delati. Vi imate napačne pojme o takih predsedstvih.





18. PRIZOR


Prejšnji, Ščuka.

Ščuka Program se je izgubil.

Kremžar, Mrmolja Izgubil? — Kakšen program?

Grozd Nič ne dé, programov je veliko, — ta ali oni, je naposled vseeno. Treba je samó, da so besede dolge in lepe.

Kremžar Posebno je treba naglašati zmernost, dostojnost, poštenost.

Grozd Ne blédite, kaj Vam bo dostojnost in poštenost v današnjih časih?

2. obč. svetnik Treba je, gospôda, da se v teh težavnih časih, ko je v nevarnosti narod in njegov blagor, združijo vsi dobro misleči elementi v krepko falango. V prvi vrsti nam je treba značajnosti ... Izginejo naj vse osebne težnje, vse intrige —

Grozd Kaj bi o tem — saj smo sami! Pustimo značajnost, kjer je, in govorimo o pametnih stvareh!

Kremžar Jaz mislim, da je govoril gospod svetnik zelo pametno. (Gorniku zaupno.) Oprostite, gospod Gornik, takrat me je nekaj premotilo, Bog sam vedi — hipoma mi je seglo v glavo nekaj neumnega. Ne hudujte se, prosim! ...

Gornik O nikakor ne, potolažite se, prosim ...

Grozd Vse tiste dostojnosti, značajnosti in tako dalje nam ne koristijo nič. Govorimo jasno: — treba nam je denarja. Za drugo bom skrbel sam. Posebno Vi, gospod profesor, se ne delajte idealnega; — kaj mislite, da Vas ne poznam?

Kremžar Prosim, kaj mi morete očitati?

Grozd Nič pregrešnega, — toda čemu prihajate s frazami? Sploh Vam rečem vsem skupaj, ne lazite po prstih za mojim hrbtom. Ni ga rodila mati, ki bi bil v stanu, da me prevrne. Zapomnite si to! — In zdaj dovolite, da Vam razložim svoje načrte, kar se tiče našega glasila, agitacije in sploh našega delovanja ... (Hipoma.) Tudi Vi, Ščuka, si zapomnite, da ste moj sluga, moj hlapec in drugega nič! Jaz vem dobro, da ste te dni zeló kolebali. Na Grudnovem pragu se še poznajo Vaše stopinje. Ali jaz tega ne trpim. Vi ste moja roka, del mojega telesa ... Odvezal se mi je čevelj, gospod Ščuka, — sklonite se ter dokažite svojo vdanost! ... (Ščuka se skloni in zaveže Grozdu čevelj.)

Gornik Gospod Ščuka, jaz sem se ozrl v stran! ...

Ščuka (vstane) Ozrite se zopet k meni. (Vzame kozarec v roko.) Dovolite, da dvigam čašo v tem slovesnem trenutku. Hrepenel sem dolgo in zelo iskreno po majhni brci, po človekoljubni klofuti. Zakaj človek je slab in brez brc bi ne bilo poštenja in brez klofut bi ne bilo dobrih del ... Očital Vam ne bom ničesar, oj vi ljudje častivredni. Kdo vé, kaj je greh in kaj je čednost?! Ali v tem slovesnem trenutku, ko se poslavljam od Vas, mi je milo pri srcu. Pritegnite svoje pasove, in kdor še ni povečerjal, naj opravi hitro. (Grozdu.) Opravite hitro in sezite v roko svojim sovražnikom. Vašo polno mizo bodo zasedli tisti pozabljeni hlapci, tisti zavrženci in razcapanci. Raztrgajte svoje proklamacije, otresite se skrbi za narod in njegov blagor! Zakaj »naroda« ni več! In ni več hlapcev, in ni več zavržencev ... Milo mi je pri srcu, ko Vas gledam pred sabo, tako smešne in majhne, polne skrbi za vse obče blagostanje, in če pomislim, da se poslavljam od Vas za zmerom, in da Vas ostavljam brez varstva in brez pomoči. Spominjajte se name, četudi z otožnimi občutki, in kadar pride tisti veliki čas, pomislite, da je moral priti ... (Izpije in odhaja.)

Gornik Veselo srečo, gospod Ščuka!

Grozd (skrajno začuden, grè za Ščuko, obstane med vrati.) Norec! ... (To reče Grozd nekoliko naivno zamišljen.) Zavezal mi je čevelj na levi nogi! ... (Obstane, zamišljen, skoro preplašen.)





ČETRTO DEJANJE


Soba ista kakor v prvem dejanju.





1. PRIZOR


Katarina, Matilda (na desni), Kadivec (ob oknu. Govoré polglasno.).

Matilda Jaz vendar vem, da pojde, saj sem bila pri njem.

Kadivec (vstane) Ah! Ona je bila pri njem! Na ta način je vse jasno. Kaj bi govorili? Milostiva, dovolite, da Vas ostavljam za zmerom — —

Matilda (glasno) Jaz sem bila pri njem, da bi mu povedala — —

Katarina Pst! — Papá spi!

Matilda Napósled, — midva itak ne govoriva. Oprostite, gospod Kadivec, nisem govorila z Vami!

Kadivec Jaz tudi ne ... (Razjarjen.) Sploh, kaj imate opraviti z njim? Čemu ga nadlegujete; pustite ga pri miru in tudi on Vas bo pustil pri miru. Jaz Vas poznam do nohtóv!

Katarina Pst! — Papá spi!

Kadivec Ah, papá ...

Matilda Kakor hočete ... Jaz nisem rekla ni česar, — čemu sploh to prerékanje?

Katarina Saj je jasno. Gornik pojde; če je povedal sam, da pojde, torej pojde ...

Kadivec Zakaj se torej neče streljati?

Katarina Ali saj vendar pojde ... Papá ima čudne misli ... Bog vedi, kaj mu je prišlo na pamet ...

Kadivec Nič neumnega ni prišlo stricu na pamet. Jaz ne bom miren, dokler tega sleparja ne spremim na kolodvor.

Matilda Čemú pa bi bil slepar?

Kadivec Ti seveda govoriš zanj, nič čudnega. Toda oprostite, gospodična Matilda, nisem govoril z Vami ...





2. PRIZOR


Prejšnji, Siratka.

Siratka (med vrati) Ali je gospod doktor —?

Matilda in Kadivec Ne!

Siratka Oprostite. (Odide.)





3. PRIZOR


Prejšnji, brez Siratke.

Katarina (Vstane, proti durim.) Zakaj pa ste ga takó — —

Kadivec Neznosen človek, — literat! ... (Z drugim glasom.) Jaz Vam povem čisto odkrito, da bom tega sleparja, Gornika namreč, ako hitro ne pojde od tod — skratka, povem Vam, da imam velike načrte ... Če ne jaz, on tudi ne! Takó je ta reč!

Matilda No, da bi ravno tvoja volja —

Kadivec (razjarjen) In jaz pravim, — moja volja, in ravno moja volja. Tebi seveda ni do mene, — ali to je vseeno.

Matilda (glasno) Tebi ni do mene — ti si neznosen —

Kadivec (bliže) Ah —

Katarina Pst! Papá spi! —





4. PRIZOR


Prejšnji, Grozd (iz svoje sobe v spalni suknji).

Grozd (govori ves čas nenavadno potrto) Ali še ni bilo Gornika?

Kadivec, Matilda, Katarina Ne še.

Grozd (zehaje) A-oh ... Fran! —

Kadivec Gospod doktor?

Grozd (začuden) Gospod doktor?! (Zamahne.) Ti, Fran, dobro bi bilo, da bi malo več študiral. Potepaš se okoli brez dela. In vrhu tega se mi zdi, da se ukvarjaš z neumnostmi.

Kadivec Pojdem študirat, — takoj ... (Odide.)

Grozd (gleda začuden za Kadivcem) Ah! ... (Matildi.) Kakšna si, Matilda? Gostje pridejo.

Matilda Takój, striček! (Odide na desno spredaj.)





5. PRIZOR


Grozd, Katarina.

Grozd (gleda začuden za Matildo) Ah! ... (Hodi gor in dol, sede.) Čudno je to življenje ... Nikoli mi še ni bilo prišlo na misel, da bi spal popoldne, na večer. Ali danes me je obšla posebna utrujenost.

Katarina Ali si bolan, Anton?

Grozd Bolan? ... Ne. Samo leglo mi je nekaj na prsi, na róke, na nóge. Ali je bil kdo tukaj? ...

Katarina Siratka je prišel.

Grozd Bog z njim. (Po odmoru.) Čudno je to življenje, čisto neumno mi je pri srcu ... (To govori počasi, flegmatično, z žalostnim humorjem.) Pomisli, kaj se mi je sanjalo, ravnokar, pred pol ure. (V ospredju, govori počasi in zamišljeno, bolj zase.) Plezal sem visoko visoko, zmerom više; vsi drugi so bili globoko pod mano; tisoč glav, same svetle plešaste glave — ves slovenski narod. In jaz plezam. Ali kakšna budalost, — plezal sem na strm stolp, — z rokami in nogami ... Ko priplezam gor — pomisli! — ko priplezam gor, zapazim, da sem v sami srajci. Držim se z desnico, a z levico se zakrivam, tiščim srajco k sebi; no zmerom so se videle moje nage noge in sram me je bilo ... Ozrem se dol, naskrivoma, čez desno ramo. Tam doli so se grozno smejali, impertinentno so se smejali. In celó Gornik je bil med njimi, — in jaz, pomisli, v sami srajci. Takrat huškne, bogve od kod, nekaj mrzlega krog mojih nog. Stresem se, pobrcam nalahko, huškne drugič, čez stegna ... brrr ... čez ledja, po hrbtu navzgor, po hrbtu navzdol ... Šlo je hitro, kakor miš ... Ali miš je rasla, stopicalo je po meni z mrzlimi podplati, in podplati so bili večji in večji. To ni bila več miš, — bilo je, vrag vedi, kaj je bilo! ... Primem z levo roko, zagrabim, vlečem ... toda pomisli, takrat se mi hipoma izvije! Ali je bila to miš? Ni bila miš, — tisti blazni Ščuka je bil! In me gleda z velikimi očmi in pravi: »Kaj pa delate tukaj gori, striček?« Gleda me naravnost v obraz in se smeje. »Kaj pa delate tukaj gori, striček?« — pravi, »saj vi niste narod!« — In me gleda in se smeje. »Kako boste narod,« — pravi — »ko ste v sami srajci!«

Katarina Zakaj te to vznemirja?

Grozd Leglo mi je na prsi ... Ali ti nimaš sočutja z mano, v najtežjih urah se ne brigaš za moje skrbi ...

Katarina Anton!

Grozd Ti si mi bolj tuja od drugih ...

Katarina (žalostno) Kdaj si mi dovolil, Anton, da bi skrbela zate? —

Grozd Napravi mi gorkega vina. — Obšla me je malodušnost, mraz me je obšel.

Katarina (odide.)





6. PRIZOR


Grozd.

Grozd Kako se je to čudno spremenilo; čez noč se je spremenilo! ... Ščuka mi je za vezal čevelj na levi nogi, — takrat me je zazeblo, in zdaj me zebe ... Kaj sem mu storil? Kar padlo je vse iz mojih rok, sam Bog ve, zakaj, sam Bog ve, kdaj ... Gledam, — ali moje oči so čisto drugačne, vse je nejasno, in polno strahov je, kjer jih ni bilo nikoli ... Zakaj mi je zavezal čevelj na levi nogi ...





7. PRIZOR


Grozd, Klander.

Klander (uslužno) Dober dan, gospod doktor!

Grozd (začuden) Dober dan! ... Čemu prihajate k meni, kaj niste pri Grudnu?

Klander Jaz? (Zamahne.) Ah, prosim Vas! ... Kakó to, da bi bil pri Grudnu? Nikoli nisem bil pri Grudnu! Kaj mi je do njega?

Grozd Hm! hm ... Ali mislite, da niso dobre njegove šanse? Ali mislite. da se spotika, da se podira?

Klander No! — Slepar naj bi še bil, saj smo vsi sleparji, — ali naj bi ne bil neroden ...

Grozd (séde, radoveden) Pravite, da je neroden? Kakó pa se je spotaknil?

Klander Neroden je. Kakšna je bila njegova revolucija? Vstal je in zakričal, ljudje so poslušali ... a nato séde in pije svoje pivo, kot da bi se nič ne bilo zgodilo ... Blamiral se je ... Kadar se kakšna stvar začne, se ostane pri stvari ... Jaz se napósled nič ne zanimam zanj ... Naj dela po svoji pameti!

Grozd (vstane) A kakó, razložite mi — — Ta reč me nenavadno zanima ...

Klander Ni nič, se ne da natanko razlagati; omagal je; kri se mu je ohladila; prijel je ter izpustil ...

Grozd (zamišljen) Hm ... omagal je ...

Klander Nima tiste velike eneržije in spretnosti še celó ne ... Že je držal Gornika za komolec, pa se mu je izmuznil, na lepem se mu je izvil iz rok ... Vi ste vse drugačen mož ...

Grozd Jaz? ... Mislite, da imam tisto veliko eneržijo?

Klander (smehljaje) In spretnost ... Prišel sem na tihem, gospod doktor, nanagloma, da me ne prehité ... Čestitam Vam, gospod doktor ...

Grozd (v zadregi, vznemirjen) Hvala! ... Toda dovolite —

Klander Seveda, seveda ... ali jaz nimam nobenih skritih misli ... Prepričan sem, da boste rabili svoj vpliv samo v narodov blagor. Toda spretno ste ribarili ... Jako dobro ste ga zalotili ... No, Vaša nečakinja je lepo dekle, — zakaj bi je ne vzel? To je povsem razumljivo ...

Grozd Ah da ... da, tako je torej ... in Vi ste se zato požurili .. (Hipoma bolj energično in dostojanstveno.) Jaz nisem nič ribaril, gospod Klander. To je prišlo, kakor pride med mladimi ljudmi. Vi ste že od nekdaj navajeni tistih posebnih izrazov ... Hvala za čestitke, gospod Klander. —

Klander (ponižneje) Nisem Vas mislil žaliti, gospod doktor! Govoril sem iskreno, kakor s starim prijateljem ... Ali zagotavljam Vas: z Grudnom nisem imel nikoli nič opraviti. Niti brigal se nisem zanj ...

Grozd Dobro, — nič Vam nisem očital ... In ljudjé govoré zelo o tej stvari?

Klander O kateri stvari, gospod doktor?

Grozd No ... O Gornikovi ženitvi ...

Klander Govoré tako na tihem ... zašumelo je po mestu ...

Grozd Dobro, dobro ... (Hodi po sobi.) Hvala, gospod Klander ...

Klander Oprostite, gospod doktor, da sem Vas vznemirjal, in bodite uverjeni, da je moja vdanost trdna in iskrena.

Grozd Dobro, dobro ... Zbogom, gospod Klander. — (Klander odide.)





8. PRIZOR


Grozd.

Grozd (je še zmerom v spalni suknji) Taka je torej ta reč! Takrat se mi je zgodilo, kakor nikoli v življenju. Misel mi je padla z neba, čisto nepričakovano in brez povoda, — in nisem se je otresel ... Zakaj bi se moralo to zgoditi? Kakó sem prišel do tega, da se oženi Gornik z Matildo? — čisto na lepem, najmanjšega znamenja ni bilo ... No, zakaj bi se ne oženil z njo? Kaj ga ovira? — Slovesen trenutek je bil, ko mi je padla tista misel z neba ... Tukaj so vrata, tukaj je pot ... Stvar je čisto jasna in ne more biti drugačna ... (Séde.) Bog, jaz sem slab in bolan ... Kakšni čudni dvomi ... Kakšna premišljevanja! ... Ob tej uri, ko ga pričakujemo, da pride v fraku in v belih rokavicah ... O Bog, — zakaj mi je za vezal čevelj na levi nogi? (Vstane, pri durih na desni.) Matilda!





9. PRIZOR


Grozd, Matilda.

Grozd Napočil je slovesen dan. Ali si pripravljena?

Matilda (še med vrati) Na kakšno stvar, striček?

Grozd Danes se dopolni tvoja usoda, Matilda! — Sédi. — Ali si že kdaj premišljevala o svojem življenju, o prihodnosti, o nalogah, ki te čakajo?

Matilda (boječe) Nikoli, striček.

Grozd To ni lepó od tebe, zakaj čakajo te velike naloge. Življenje, kakršno si živela doslej, je bilo zelo otročje in površno. Človek ni na svetu samó, da živi. — Ali si mislila kdaj na možitev?

Matilda Dà, striček.

Grozd Ah, glej ... Kdaj si mislila nanjo, na kakšen način?

Matilda Samo takó, striček ... splošno ...

Grozd Hm! ... Da govoriva o stvari. — (Hladno in odločno.) Danes pride Gornik, — pride namreč tebe snubit ... (Hipoma se nečesa domisli, zase, neodločno.) To se pravi ... vrag vedi ... ali meni je slabo, zares slabo. Zakaj mi je zavezal čevelj na levi nogi! ... (Zamahne, trdo.) Pride te snubit, na vsak način, nič drugega. In ti mu boš odgovorila tole: »Dragi gospod Gornik, počastili ste me nenavadno in tako Vam torej s posebno radostjo« — — ah, neumnost! Odgovori mu, kar mu hočeš, ali dostojno, pametno, meni na veselje! ...

Matilda Ali, striček, on je tako neizmerno smešen.

Grozd Gotovo. Ko bi ne bil smešen, bi te ne snubil ... Jaz sem napravil to reč z veliko skrbjo, kot tvoj drugi oče in varuh. Upam, da si mi hvaležna, kakor se spodobi ... Nocoj torej te zasnubi, — jutri pride potem v fraku in rokavicah. Hm ... jutri ... to je vsekakor malo čudno ... Vrag vedi, kaj mi je leglo na prsi ...

Matilda Ali Vam je slabo, striček?

Grozd Kdo je govoril o tem? — In kadar te povpraša o tistih rečéh, ne povési oči; to je starinsko ... Hm ... čudno je kljub temu ... (Odhaja.)

Matilda Jaz Vam rečem, striček, prosim, nikar se ne hudujte — (Grozd odide.)





10. PRIZOR


Matilda, Kadivec (od leve iz sobe).

Matilda No zdaj si slišal.

Kadivec (séde obupan) Kaj je storiti?!

Matilda (smejé) Ali, saj pojde! — Čisto nič se ne bo zgodilo ... Fran, ti si tako vznemirjen ... in take malenkosti te vznemirjajo ...

Kadivec To niso malenkosti ... Toda resnično, Matilda, jaz sem zeló nedostojen. (Gre k nji, iskreno in prisrčno.) Matilda, ti dušica, to res niso malenkosti ... Nič se ne bo zgodilo ... Gotovo, zgodilo se ne bo nič. Toda glej, Matilda, ti dušica moja — kolikor jih poznam, — edino tvoje srce je pošteno, dobro, neomadeževano ... In kadar kdo samó pomisli, kadar samó pomisli, da bi ranil tvoje čisto srce in da bi ga omazal, je moje srce v resnici že ranjeno. Če kdo samó pomisli, da bi se te dotaknil, — jaz čutim, kot da bi se te bil dotaknil že v resnici ... Dokler te ne objamem z obema rokama, trdno in tesno, z obema močnima rokama, — bo moje srce nemirno in bal se bom zate. Jaz se bojim, Matilda, če se ozirajo že na tvojo senco .. Zakaj, Matilda, dušica, ti ne veš, kakó te ljubim ...

Matilda Fran! ... Saj me lahko poljubiš, Fran! ...

Kadivec Ti! ... (Jo poljubi.)

Matilda A zdaj —

Kadivec Zdaj je samó treba, da ta človek izgine. Prej ne bo miru ... Če le prag prestopi s svojimi nerodnimi nogami, že je vse v neredu. Treba je, da takoj izgine ...

Matilda Danes pride snubit.

Kadivec Kaj mu boš odgovorila?

Matilda (smejé) Kaj mu bom odgovorila, Fran?

Kadivec Oprosti, Matilda ...

Matilda Kadar pride, prisloni malo vrata in ...

Kadivec Ali prosim te, Matilda, kaj misliš o meni?

Matilda Kaj nisi poslušal ravnokar?

Kadivec Seveda sem poslušal, ali to je bilo čisto kaj drugega. Poslušal sem le takó ... slučajno ...

Matilda Ker si bil ravno pri durih ...





11. PRIZOR


Prejšnja, Siratka.

Siratka Ali je gospod doktor doma?

Matilda Dà, takoj. (Proti Grozdovi sobi.) Striček! Gospod Siratka!

Siratka Na zdravje, gospod Kadivec!

Kadivec Zbogom! (Odide na levo.)

Grozd (znotraj) Samó trenutek!

Matilda Zbogom, gospod Siratka! (Za Kadivcem.)





12. PRIZOR


Siratka, pozneje Grozd.

Siratka (gleda za obema) Hm ... Gornik bi bil lahko ljubosumen ...

Grozd (iz svoje sobe, oblečen in obut) Dober dan, Siratka. Ali ste se me spomnili?

Siratka Gospod doktor, kdaj sem pozabil na Vas?

Grozd Saj ste se najbolj izmed vseh držali za Grudnov frak.

Siratka Jaz? Nikakor ne. Jaz sem samo gledal, študiral.

Grozd Vi literati uganjate torej nedostojnosti samó zaradi študij?

Siratka Samó zaradi študij.

Grozd Srečni ljudje: kdo Vas more križati? Pa ste spustili Grudnov frak, je slabo šit?

Siratka Zeló slabo; že se mu je odtrgal ... Takoj prvo uro sem vedel, kakó se bo zgodilo. Gruden je premalo odločen, premalo pretkàn. Za majhne intrige je zeló sposoben, ali če se loti kaj velikega, ne opravi nič, — baš ker je majhen in malenkosten ...

Grozd Takó ga torej sodite, — po svojih študijah. A zdaj, ko ste dovršili svoje študije, — kakó bo z njegovim listom?

Siratka Z njegovim listom? Nimam nič opraviti z njegovim listom.

Grozd Ah, to je imenitno, kako ga zatajujete. Majhen vetrc je zapihal, in siromak stoji sam. Vreden je sočutja, bogami ...

Siratka Zagotavljam Vas, da ni imel nikoli zvestih privržencev; to je bila samó epizoda brez pomena. Jaz na priliko —

Grozd Vi ste samó študirali, da ... A povejte mi, kaj Vas je tako ostrašilo, zakaj ste pobegnili tako hitro, — po komaj dovršenih študijah?

Siratka To so bile različne zunanje okolnosti, ki so pričale jasno, da Gruden ni ustvarjen za tako visoko nalogo, kakor si jo je stavil sam, in da ni vreden narodovega zaupanja v toliki meri — — —

Grozd Dà, dà, — in tako dalje. Prašal sem Vas, kaj je napotilo ovce, da so ostavile pastirja?

Siratka Pastir je bil preneumen, to je vse. Lahko bi bil spravil Gornika pod svojo suknjo, ali bedaka je obšla ljubosumnost čisto na lepem ... Neverjetno! — In pot je bila že takó lepo posejana ... Če bi bil pameten, bi ga Vi ne bili prehiteli ...

Grozd Ali glejte, jaz sem ga prehitel! Imenitno prehitel, — ne? (Gre v stran, zamišljen.) Hm ... Imenitno sem ga prehitel, seveda ... Glejte, takó se stvari spreminjajo ... (Smehljaje.) Ali ste mislili, da sem na tleh? Ali ste že molili zadušnice? Hm ...

Siratka (malodušno) Ne, gospod doktor ... prosim Vas ... jaz nisem bil nikoli med Vašimi nasprotniki ...

Grozd Samó študirali ste. — Veste kaj, gospod Siratka, ostanite pri meni. Ščuka je namreč zblaznèl.

Siratka Dà, gospod doktor, z veseljem. To, oprostite, je bil pravzaprav povod —

Grozd Ha, ha, ha ... Vi ste res značajen človek; upam torej, da ste dober žurnalist ...

Siratka Nisem mislil takó, ... moje sveto prepričanje ...

Grozd Nà, nà ...

Siratka Ali kar se tiče Ščuke, — je škoda tega človeka. Kljub vsemu sočutju bo treba nastopiti odločno proti njemu. Nikakor se ne sme dovoliti, da bi taki nedostojni, samovoljni ljudje prodajali svoj strup med narod in rušili tiste svete ideale —

Grozd Kaj ni bil Ščuka Vaš prijatelj?

Siratka Dà, — toda kadar gre za narodov blagor, neha vsako prijateljstvo ...





13. PRIZOR


Prejšnja, Gornik.

Gornik Dober dan, gospod doktor — —

Grozd (veselo vznemirjen) Ah, blagorodje, zelo ste me razveselili. Prosim, blagorodje. (Ponudi mu stol.) Pričakoval sem Vas nekako s strahom ... Zbogom, gospod Siratka, zbogom! —

Siratka Klanjam se, gospôda! (Odide.)





14. PRIZOR


Grozd, Gornik.

Gornik Prišel sem na Vaš dom s posebnim opravkom. Ali bi ne mogel govoriti z gospodično Matildo?

Grozd O, dà, dà ... seveda, takoj, blagorodje ... Verjemite mi, že sem mislil, da je vse pri kraju. Zgodilo se je z mano nekaj čudnega ... Po tistem neumnem trenutku, ko mi je zavezal čevelj na levi nogi — —

Gornik Je bilo malo čudno, res ...

Grozd Dà, čudno je bilo; ko je zaprl vrata za seboj, je leglo náme, ... na prsi, na obraz ... Takó so trenutki, sami ob sebi brezpomembni, ki človeka umorijo, a sam ne vé, kakó in zakaj ... Od tedaj so moje misli zelo plašne in žalostne. Glejte, skoro Vas že nisem več pričakoval ...

Gornik (v zadregi) Dà, dà ... in jaz bi tudi ...

Grozd Ali moj strah je bil neumen ... Jaz nisem bojazljivec; v svojem življenju se nisem bal nikogar. Bojim se samó, če vidim kaj novega. Kje naj primem? Kakó naj zgrabim? In v obrazu tistega blaznega človeka je bilo nekaj novega ...

Gornik Ščuka ni blazen.

Grozd Ne ... ne zmerom. Časih je bil pameten in imel sem ga rad. Mislim, da bi mu oprostil tudi zdaj ... samó pride naj k meni ... Tudi plačo mu povišam ... gotovo, saj je drugače pripraven človek ...

Gornik Ne verjamem, da bi se vrnil.

Grozd Morda se vrne; jaz bi rad, da bi se vrnil ... Ali zdaj, — zdaj je vse dobro; vse je dobro zdaj. (Iskreno, strese Gorniku roko.) Vi, gospod Gornik, ste res imeniten človek. Taki ljudje mi ugajajo, oprostite ... Tako premišljujem, ugibam ves bolan in vznemirjen ... »Ali pride ... ali ne pride?« In on, — pošten, značajen človek, hodi svojo pot molčé in resno ... brez velikih komedij, brez sentimentalnosti ... Vi niste frazer, in to mi jako, jako ugaja ...

Gornik Dovolite, gospod doktor, Vaše besede so skrivnostne ...

Grozd Ne jezite se, dragi gospod Gornik ... Pride mi redkokdaj, ali kadar pride, pride z veliko močjó. Nikoli še nisem govoril tako iskreno kakor to uro ... Par dni so bili oblaki nad mojo hišo, ali komaj so padle prve kaplje, — že se je zjasnilo ... Hvala, gospod Gornik! ... (Se obrne v stran in se pogladi po čelu.) In se je zjasnilo ... Bog vedi, nisem pil vina, a sem pijan ... To ni zdravo ... (Gorniku.) Dovolite torej, dragi gospod Gornik ... (Gre proti sobi na desni.) Matilda!





15. PRIZOR


Prejšnja, Matilda.

Matilda Striček?

Grozd (tiho Matildi) Matilda, spominjaj se, kar sem ti rekel ... Zdaj gre za narodov blagor ... Ah, neumnost .. Pazi, Matilda! ... (Gorniku s posebnim smehljajem.) Ostavljam Vas za par minut, gospod Gornik ... oprostite ... (Odide.)





16. PRIZOR


Gornik, Matilda.

Gornik Klanjam se, gospodična Matilda!

Matilda Dober dan, gospod Gornik! —

Gornik Gospodična Matilda, razjasniti Vam moram neko stvar, prositi Vas moram oproščenja —

Matilda Zakaj pa še niste šli od tod?

Gornik Pojdem takoj. — Ali jaz ne bi rad, da bi se spominjali name z grenkim srcem. Tukaj je tako malo dobrih ljudi, in Vi ste med njimi; zato bi mi bilo žal, da bi se Vam zameril. Povem Vam odkrito in po pravici, da nisem bil nikoli zaljubljen v Vas ...

Matilda (k durim na desni) Zdaj torej slišiš —

Gornik Prosim?

Matilda Duri so zaškripale ... In potem?

Gornik Potem?

Matilda Odkod pa je potem prišla ta neumnost? Kdo pa je sploh govoril o nji?

Gornik Jaz sem nedolžen ... (Resno.) Morda je kriva neka posebna stran mojega značaja. Premehak sem namreč. Če mi kdo reče: »Oženi se, prijatelj, meni na veselje!« — pa se oženim ...

Matilda No, prosim Vas, ali Vam je kdo rekel —?

Gornik Seveda. Saj v tem je vsa čudovitost te stvari. Gospod doktor Grozd se je namenil, prijel me je za róko ter me potegnil za sabo ... In jaz sem hodil za njim ... Čemu se je to zgodilo, sam Bog vedi! ...

Matilda Stric Vam je dejal, da se oženite?

Gornik Ali mi je dejal? ... Nič mi ni dejal: prijel me je za roko in jaz sem hodil za njim ... O Bog, žalostno je moje življenje ... Jaz nimam veselja, ne mirú, ne prijateljev ... Pridem, in usujejo se okoli mene, ščipljejo me od vseh straní. Po mojem hrbtu bi lazili navzgor; samó do mojega hrbta jim je ... Ali jaz ne maram teh stvari. Imam denarja in imam znancev; zato so me izbrali ljudjé za svojega hlapca, da bi jim služil s svojim denarjem in da bi prosil zanje krog stolic in prestolov ... žalostno je moje življenje ...

Matilda (mehkeje) Gospod Gornik, zakaj se ne skrijete? Zakaj ne pobegnete v samoto, v gozd? Jaz na Vašem mestu bi si napravila vilo visoko gori, kje v gorovju, sredi jelk in skal ... To bi bilo krasno ... imeli bi miru in veselja.

Gornik To nameravam, gospodična Matilda. Hotel sem samó pogledati svet. Po očetovi smrti sem stopil iz hiše, da bi si malo ogledal. Ali svet je strašen. Samó malo ljudi je dobrih in iskrenih, ali jaz se zamerim vsem, poštenim in nepoštenim. Nikar se ne hudujte name, gospodična Matilda.

Matilda Jaz se ne hudujem čisto nič, gospod Gornik. Samó ... prišli ste takó neumno ... Zakaj niste rekli takoj, da ne marate zame?

Gornik Kakó bi mogel reči kaj takega? ... Hotel sem, toda beseda mi je ostala na, jeziku ... Tudi pobegniti sem hotel že davno; sinoči, predsinočnjim. Ali držalo me je nekaj za suknjo ... Ah, jaz sem takó mehak, takó neumen, takó len. Ni ga na svetu nesrečnejšega človeka.

Matilda Ali zdaj vendar pojdete?

Gornik Gotovo, zdaj pojdem! ... Domá je pospravljeno vse. Peter je pospravil kovčke; popotna suknja leži na zofi, palica na mizi. Vse je pripravljeno. In kadar pojdem, napravim ovinek ... daleč naokoli pojdem, da ne zaidem na Vaše stopnice in da mi ne padejo kovčki iz rok ...

Matilda Prosim Vas, gospod Gornik, varujte se — — —

Gornik Brez strahu, — tako je zapisano ... (Vstane.) Gospodična Matilda, če se kdaj spomnite name, nikar se ne zgražajte!

Matilda Bog z Vami, gospod Gornik ...

Gornik (otožno) Rad bi dal roko gospodu Kadivcu. Prosim, gospodična, recite mu, da ga pozdravljam.

Matilda (k durim) Fran!





17. PRIZOR


Prejšnja, Kadivec.

Matilda Poslovi se od gospoda Gornika!

Kadivec Zbogom, gospod Gornik ... Zakaj se niste hoteli streljati?

Gornik Se ne streljam rad; je zmerom nekaj nevarnosti zraven. — Oprostite mi, gospod Kadivec, nikoli nisem mislil nič hudega o Vas ...

Kadivec Potujte srečno, gospod Gornik ... Tudi jaz Vas nisem mislil žaliti ... ali zakaj ste bili takó nerodni?

Gornik Kakor je človeku usojeno ... Zbogom!

Kadivec in Matilda (ga spremita do vrat) Zbogom! — (Gornik odide.)





18. PRIZOR


Kadivec in Matilda.

(Kadivec in Matilda se oddahneta.)

Matilda In stric?

Kadivec Hm!

Matilda To bo nekaj strašnega ...

Kadivec Ah, — tega se je treba otresti; skrajni čas je. Čemu se klativa tod okoli, po teh sobah, Matilda? Zakaj bi ne živela zase, — koga potrebujeva poleg sebe? Jaz sem sit tega življenja ...

Matilda In kaj misliš?

Kadivec Nič posebnega. To je vendar smešno ... (Vstane.) Bogami, šele zdaj, v tem trenutku mi je prišlo na pamet, kako neizmerno neumno je to. Zakaj tičiva pod nadzorstvom? Kdo je kaj storil zame in zate? ... Zakaj bi si ne izbrala drugega stanovanja? ... Stric naju vzgaja, midva se tudi samá lahko vzgajava!

Matilda Fran!

Kadivec Preneumno je to! — Ti živiš od denarja svojega očeta, jaz od denarja svoje matere ... Odvisna nisva od nikogar, — in vendar trepečeva pred tem človekom. Neumno, sakrament!

Matilda Ali, Fran, ti si nehvaležen!

Kadivec Ah, hvaležnost! ... Kadar pride, mu porečem energično: »Gospod doktor, dajte mi račun o svojem gospodarstvu, o svojih stroških, o tisti neumni vzgoji. Jaz sem tega življenja sit!«





19. PRIZOR


Prejšnja, Grozd.

Grozd (začuden) Kje pa je Gornik?

Kadivec (malodušno) Ah ... Gornik ...

Matilda No ... Gornik ...

Grozd Kaj je z Gornikom?

Matilda Šel je.

Grozd Kakó to, da je šel ... Kaj sta govorila?

Matilda Ah, ... nič posebnega ...

Grozd Fran, pojdi študirat!

Kadivec Povedati Vam imam nekaj zelo važnega.

Grozd Glej, glej ... (Razjarjen.) To je impertinentno. (Matildi.) Kaj sta govorila?

Matilda Striček —

Grozd Kaj si mu odgovorila?

Matilda Ali, striček, saj me še nič prašal ni.

Grozd (prepaden) Kakó da te ni nič prašal? (Vstopi Grudnovka.)





20. PRIZOR


Prejšnji, Grudnovka.

Grozd (hladno) Zeló me veseli, milostiva. Odkod ta čast?

Grudnovka Dober dan, gospod doktor. (Kadivcu in Matildi.) Dober dan. — (Grozdu.) Prišla sem Vas svarit, gospod doktor! ...

Grozd S tabo bom govoril pozneje, Matilda; in s tabo, Fran!

Kadivec Jaz bi tudi rad govoril z Vami ...

Matilda Fran! (Kadivec in Matilda odideta.)





21. PRIZOR


Grozd, Grudnovka.

Grozd (gleda molčé za njima, po prestanku) Prišli ste me svarit?

Grudnovka Dà ... na Vašo in seveda tudi na svojo korist.

Grozd Seveda, — sedite, prosim!

Grudnovka Vi veste, da je ta razdor jako neumen.

Grozd Kdo ga je povzročil?

Grudnovka To se ne praša. — Ali mislite, gospod doktor, da so šanse na Vaši strani?

Grozd Jaz mislim to.

Grudnovka Torej se varate. Tehtnica je sedaj čisto ravnotežna, niti za betvico niste boljši. Če se pametno ne okrenemo, pademo vsi skupaj.

Grozd Prišli ste k meni v skrbéh ... Do mene Vam ni nič, to je gotovo; — kaj torej nameravate?

Grudnovka Do Vas mi res ni veliko; vsak skrbi zase. Ali ravno zategadelj sem prišla k Vam. Naša reč je vzajemna ... Prosim, poslušajte: — recimo, da se prične boj na življenje in smrt. Doslej smo se greli vsi skupaj pod enim plaščem, in pod tem plaščem se je godilo precej nedelikatnih stvari. Če se prične boj na življenje in smrt, bodo prihajale na dan te nedelikatne stvari; a v svetli luči se vidijo take nedelikatnosti še bolj nedelikatne, kot so v resnici. Nam bi to ne bilo prijetno, — ali bi bilo prijetno Vam?

Grozd Kdo mi more kaj očitati?

Grudnovka Dobro, — tako bi lahko rekli z vsem ponosom, — ko bi imeli za sabo kakršnokoli zaslombo. Ali glejte, tehtnica je ravnovesna ... Tudi Vam se je izvil Gornik iz rok.

Grozd (prestrašen) Kakó da se mi je izvil iz rok?

Grudnovka (smejé se) Kaj res mislite —?

Grozd (v zadregi) Jaz ne mislim nič ... (Gre korak po sobi, zamišljen, prepaden.) Takó se mi je izvil iz rok ...

Grudnovka Treba se je tolažiti. Vi ste bili prav tako nerodni kakor moj mož ... Nekaj smešnega je bilo na tem razdoru, ali lahko bi se blamirali še bolj ... Zdaj je čas, da se stvar zakrije in pozabi ...

Grozd (počasi) Milostiva, jaz Vam nič ne zaupam. Ali ste prišli, da bi spravili iz mene besedo, ali ste me prišli plašit? ... Danes so bili pri meni ljudje, ki ste jih še včeraj držali na konopcu! ...

Grudnovka Ali, gospod doktor, kako govorite? Jutri bodo tisti ljudje spet pri meni, če zapiha veter le nekoliko na mojo stran. Prišli so k Vam, ker so se zmotili. Ti ljudje bi bili dober termometer, ko bi ne bili tako neumni ... Nevarnost je čisto drugod. Če hočemo ostati, kar smo, namreč narod, je treba, da spravimo svoje stvari pod streho in da se pripravimo ... Kaj ste storili Ščuki?

Grozd Kako ste vi vsi natanko začutili, da me je nekdo ranil, da so se mi zazibala tla pod nogami. (Razjarjen.) Ali jaz vam rečem, vam vsem skupaj, da to ni moja poslednja ura. Varali ste se jako ... Kakó me hočete ponižati, kakó hodite okoli mene, kakor okoli bolnega otroka! ... Ali jaz nisem slab, nisem bolan ... Čemu prihajate s, tistimi strahovi? Tudi strahov se ne bojim ... Kaj morem za to, če mi je zavezal čevelj na levi nogi? Ali sem mu zapovedal? ... Tudi Vi ste se zmotili! — Kaj sem izgubil v tem času, v teh kratkih dneh? Ničesar nisem izgubil, niti trohice svoje moči ... Vrnil se bo k meni, skesan in majhen ... Poznam te ljudi ... Vrnil se bo goljufan, raztrgan in slab. Jaz poznam te strahove! Mnogo jih je že bilo in vsi so poginili, jaz pa sem ostal ... Zmotili ste se nad mano, milostiva! Tehtnica je ravnovesna, šanse so enake? ... Hej ... Jaz zakličem, samó pomignem, in narod hodi za mano ... Dà, neumna je ta slabost; prišla je samó slučajno, od obile večerje ... Tako ste se zmotili nad menoj, ravno v tej uri, ko stojim višje, nego sem stal kdaj prej ... Gornik se mi je izvil iz rok? ... Varate se; on ne more iz mojih rok, privezal sem ga z močnimi jermeni ... Obšlo me je nekaj slabosti, in v tistih trenutkih sem mislil tudi jaz, da drsam navzdol. Ali moja tla so trdna, nenavadno trdna! —

Grudnovka (vstane) Torej pozneje, gospod doktor. Če mislite, da še ni zadnji čas, tedaj potrpimo. Na svidenje!

Grozd Nisem mislil takó. Naj me pride Vaš mož prosit oproščenja. Lahko mu oprostim, ker nimam od njega ne škode ne koristi ...

Grudnovka Dokler govorite o oproščenju, se o spravi ne more govoriti. Pozneje torej. (Mrači se.)

Grozd Torej nikoli ... (Katarina pride.)





22. PRIZOR


Prejšnja, Katarina.

Katarina Vino je pripravljeno. Ali hočeš luči?

Grozd Ne. (Katarina odide.)





23. PRIZOR


Grozd, Grudnovka.

Grudnovka (vstane, odhaja) Prišla sem Vas svarit; varujte se; taki strahovi, kakor je Ščuka, so nevarni.

Grozd (tiše) Jaz se jih ne bojim ... (Hipoma neodločno.) Toda ... zahvalim Vas, milostiva ... Ali res mislite, da je tehtnica ravnovesna, da je čas skrajen?

Grudnovka Vi ste rekli, da ni.

Grozd (zamišljen) Leglo mi je na srce, in neče stran! — Zbogom, milostiva!





24. PRIZOR


Prejšnja, Siratka, Klander, Kremžar (pridejo prepadeni).

Siratka Ali ste slišali, kaj je napravil?

(Kremžar in Klander morata, kakor zmerom, govoriti profesorsko dostojno!)

Kremžar To presega vse meje dostojnosti.

Klander Zapreti takega človeka! Saj je zblaznel. Na cesti naj ga aretirajo.

Grozd (prestrašeno) Kaj je napravil Ščuka?

Siratka Slab dovtip je napravil; ali taki dovtipi so nevarni, — vrag vedi, kaj lahko pride iz takih dovtipov. Prosim, čujte: —

Kremžar Na tak način se rušijo ideali; takó se spodkopuje vera v avtoritete. To bi morala zabraniti vlada!

Klander Policija bi morala poseči vmes!

Siratka Čujte! (Velik list papirja v roki.) »Jaz ne govorim za tiste ljudi, ki niso več ljudje s krvjó in mesom, temveč številke v tolpi; ne za tiste ljudi, ki se jim zdé fraze o narodovem blagru, o narodovih idealih, o avtoritetah, tradicijah, zákonih in tako dalje svete in nedotakljive. Zakaj to niso več ljudje, temveč številke v tolpi, brez življenja in brez ponosa ... Za tiste govorim, ki jim je ljubša cinična resnica nego blagoslovljena laž ...« Ali ni to blazno?

Grozd Kje je dal to tiskat? Kdo se je predrznil to tiskati —?

Siratka Le naprej.

Siratka Prosim. — Gospod doktor, prosim. Tukaj meri na Vas, — imenuje vas indirektno, oprostite, — svinjo.

Kremžar Nedostojno!

Siratka »Doktor Grozd bi bil rad minister ali vsaj dvorni svetnik, — za narodov blagor. Tudi doktor Gruden bi bil rad minister ali vsaj dvorni svetnik, — tudi za narodov blagor. Vse, dragi moji, vse za narodov blagor. Kdor dandanes javno laže, — laže za narodov blagor. Kdor govori javno resnico, — ga smešijo in preganjajo ter naposled uničijo, — za narodov blagor! — In za narodove ideale; — ta narod ima namreč ideale — in koliko idealov! Le prestopi se nerodno na cesti, pa stopiš idealu na kurje okó! In kakšni boji se bijejo za te ideale! Ti, dragi moj, nimaš nobenih idealov, niti ne veš, kaj so ideali, tudi tvoj prijatelj jih nima. Ali ti in tvoj prijatelj skupaj se imenujeta narod ter imata ideale! In za te vajine ideale se borita doktor Grozd in doktor Gruden. Doktor Grozd bi dal za te vajine ideale svojo nečakinjo in doktor Gruden svojo ženo ... Za te ideale in za narodov blagor!«

Kremžar Nesramno!

Siratka »Doktor Grozd in doktor Gruden sta poštena človeka. Zakaj bi ne skrbela zase, kakor skrbimo zase mi drugi? Ti, dragi moj, trguješ s suknjami, doktor Grozd trguje z narodovimi ideali! Razloček je samó ta, da je suknjo težje napraviti in težje zakrpati, nego navaden ideal ...«

Klander In ljudje ga poslušajo ...

Siratka V predmestju, v tistih zakotnih gostilnah si je zbral svoje brloge in svoje ljudi ...





25. PRIZOR


Prejšnji, Mrmolja in Mrmoljevka.

Mrmolja Gospôda, — gospod doktor ... Jaz nisem mislil, da bi bilo mogoče kaj takega v našem pohlevnem, pobožnem narodu ... Pomislite, prosim ...

Kremžar Ali ste tudi Vi že čitali?

Mrmoljevka Gospod doktor, v Vaših rokah je zdaj rešitev, je pomoč. In takega človeka ste gojili na svojih prsih, da zdaj s svojim cinizmom podira, kar so zidali najidealnejši naši možje v toliko in toliko truda polnih letih, s sveto ljubeznijo v srcu, polni zvišenih idej, posebno tiste svete ideje, ki dandanes —

Grudnovka Gospod doktor, ali mislite, da ni skrajni čas? ...

(Zmrači se.)





26. PRIZOR


Prejšnji, Gruden (prisope razburjen).

Gruden Doktore; — stvar je pri kraju, stran z neumnostmi. Zdaj moramo nastopiti energično, vsi skupaj, vsi pošteni in pametni ljudje! ... Meni so razbili okna ...

Vsi Ah ...! Kdo? Kdaj?

Grudnovka Tebi prvemu?

Gruden Par ljudi, neizobraženih, polpijanih; če so delali iz objesti ali v resnici, — meni ni bilo lahko pri srcu. Jaz se bojim takih ljudi.

Grozd Ali je bil Sčuka med njimi?

Gruden Slišal sem njegov glas, — smejal se je. Stal sem na stopnicah, — a potem preko vrta k tebi.

Grozd Stopimo mu na tilnik, da bo odprl oči ... (Dá Grudnu rokó.)

Gruden Oprosti, doktore!

Mrmolja Jaz mislim, da je to eden najvažnejših trenutkov v zgodovini našega naroda.





27. PRIZOR


Prejšnji, Kadivec, Matilda.

Kadivec Gospod doktor, — mislila sva, da ste sami.

Grozd Kaj je?

Kadivec Predstavljam Vam svojo nevesto!

Grozd Pojdi študirat!

Kadivec Matilda, — še danes pojdeva študirat; — na Dunaj (Šipe na oknu zažvenkečejo na tlà, zunaj hrup, smeh in nerazumljivi klici; vsi prepadeni, — hipoma se hrup deloma poleže.)

Glas Ščukov (pod oknom) Gospod doktor, — doktor Grozd! (Počasi, — zelo glasno, razločno, s kratkimi prestanki.) Ali niste čutili, da sem Vas ugriznil, — — ko sem vam zavezal čevelj na levi nogi? — — Moji zobje so bili — — strupeni. — — Kmalu boste legli na postelj, — — in z Vami bo legel narodov blagor — — in bodo legli narodovi ideali — — Zakaj začenja se boj — — proti blagru naroda — — proti narodovim idealom — — Do svidenja! — (Okna zažvenkečejo znova; zunaj hrup in smeh.)

Grozd Gospôda, zberite se okoli mene v tem težkem trenutku. Vsi čutimo, da je v nevarnosti najsvetejše, kar imamo, da so v nevarnosti najdražje naše svetinje. Tisti strup, ki ga dihajo že oddavnaj veliki, propali narodi, se hoče priplaziti tihotapsko v verni, nedolžni naš narod ... Gospôda — meni je težko pri srcu — ostavite me ... Siratka, pokličite Gornika ... on je naša rešitev ... pokličite Gornika ... Matilda! ... (Matilda in Kadivec pri vratih.)

Matilda Zbogom, striček!

Grozd Kam greš, Matilda?

Matilda Na Dunaj, striček!





28. PRIZOR


Prejšnji, Gornik.

Gornik (v angleškem plašču, kovček v roki, sluga za njim) Zbogom, gospod doktor; zbogom, gospôda; ni mi dalo srce, da bi Vas ne pogledal še enkrat. Zbogom!

Grozd Gospod Gornik!

Kadivec Stran, gospod Gornik!

Gornik (se okrene) Zbogom! (Odide.)

Grozd (uničen) Matilda!

Grudnovka Ali ste resnično upali? Skrajni čas je bil ... glejte!

Matilda in Kadivec Zbogom! (Odideta)

Grozd (počasi proti levi) Ostavite me! ... Kdo je razbil te šipe? —
